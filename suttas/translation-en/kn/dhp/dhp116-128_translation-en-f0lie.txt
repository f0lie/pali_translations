[SUTTA dhp116]

Khuddakanikāya [0.1]

Dhammapada [0.2]

Pāpavagga [0.3]

Cūḷekasāṭakabrāhmaṇavatthu [0.4]

Abhittharetha kalyāṇe, [1]

pāpā cittaṁ nivāraye; [2]

Dandhañhi karoto puññaṁ, [3]

pāpasmiṁ ramatī mano. [4]

[SUTTA dhp117]

Seyyasakattheravatthu [0]

Pāpañce puriso kayirā, [1]

Na naṁ kayirā punappunaṁ; [2]

Na tamhi chandaṁ kayirātha, [3]

Dukkho pāpassa uccayo. [4]

[SUTTA dhp118]

Lājadevadhītāvatthu [0]

Puññañce puriso kayirā, [1]

kayirā naṁ punappunaṁ; [2]

Tamhi chandaṁ kayirātha, [3]

sukho puññassa uccayo. [4]

[SUTTA dhp119]

Anāthapiṇḍikaseṭṭhivatthu [0]

Pāpopi passati bhadraṁ, [1]

Yāva pāpaṁ na paccati; [2]

Yadā ca paccati pāpaṁ, [3]

Atha pāpo pāpāni passati. [4]

[SUTTA dhp120]

Bhadropi passati pāpaṁ, [1]

Yāva bhadraṁ na paccati; [2]

Yadā ca paccati bhadraṁ, [3]

Atha bhadro bhadrāni passati. [4]

[SUTTA dhp121]

Asaññataparikkhāravatthu [0]

Māvamaññetha pāpassa, [1]

na mantaṁ āgamissati; [2]

Udabindunipātena, [3]

udakumbhopi pūrati; [4]

Bālo pūrati pāpassa, [5]

thokaṁ thokampi ācinaṁ. [6]

[SUTTA dhp122]

Biḷālapādakaseṭṭhivatthu [0]

Māvamaññetha puññassa, [1]

na mandaṁ āgamissati; [2]

Udabindunipātena, [3]

udakumbhopi pūrati; [4]

Dhīro pūrati puññassa, [5]

thokaṁ thokampi ācinaṁ. [6]

[SUTTA dhp123]

Mahādhanavāṇijavatthu [0]

Vāṇijova bhayaṁ maggaṁ, [1]

appasattho mahaddhano; [2]

Visaṁ jīvitukāmova, [3]

pāpāni parivajjaye. [4]

[SUTTA dhp124]

Kukkuṭamittanesādavatthu [0]

Pāṇimhi ce vaṇo nāssa, [1]

hareyya pāṇinā visaṁ; [2]

Nābbaṇaṁ visamanveti, [3]

natthi pāpaṁ akubbato. [4]

[SUTTA dhp125]

Kokasunakhaluddakavatthu [0]

Yo appaduṭṭhassa narassa dussati, [1]

Suddhassa posassa anaṅgaṇassa; [2]

Tameva bālaṁ pacceti pāpaṁ, [3]

Sukhumo rajo paṭivātaṁva khitto. [4]

[SUTTA dhp126]

Maṇikārakulūpakatissattheravatthu [0]

Gabbhameke uppajjanti, [1]

nirayaṁ pāpakammino; [2]

Saggaṁ sugatino yanti, [3]

parinibbanti anāsavā. [4]

[SUTTA dhp127]

Tayojanavatthu [0]

Na antalikkhe na samuddamajjhe, [1]

Na pabbatānaṁ vivaraṁ pavissa; [2]

Na vijjatī so jagatippadeso, [3]

Yatthaṭṭhito mucceyya pāpakammā. [4]

[SUTTA dhp128]

Suppabuddhasakyavatthu [0]

Na antalikkhe na samuddamajjhe, [1]

Na pabbatānaṁ vivaraṁ pavissa; [2]

Na vijjatī so jagatippadeso, [3]

Yatthaṭṭhitaṁ nappasaheyya maccu. [4]

Pāpavaggo navamo. [5]