[SUTTA dhp90]

Khuddakanikāya [0.1]

Dhammapada [0.2]

Arahantavagga [0.3]

Jīvakapañhavatthu [0.4]

Gataddhino visokassa, [1]

vippamuttassa sabbadhi; [2]

Sabbaganthappahīnassa, [3]

pariḷāho na vijjati. [4]

[SUTTA dhp91]

Mahākassapattheravatthu [0]

Uyyuñjanti satīmanto, [1]

na nikete ramanti te; [2]

Haṁsāva pallalaṁ hitvā, [3]

okamokaṁ jahanti te. [4]

[SUTTA dhp92]

Belaṭṭhasīsattheravatthu [0]

Yesaṁ sannicayo natthi, [1]

ye pariññātabhojanā; [2]

Suññato animitto ca, [3]

vimokkho yesaṁ gocaro; [4]

Ākāseva sakuntānaṁ, [5]

gati tesaṁ durannayā. [6]

[SUTTA dhp93]

Anuruddhattheravatthu [0]

Yassāsavā parikkhīṇā, [1]

āhāre ca anissito; [2]

Suññato animitto ca, [3]

vimokkho yassa gocaro; [4]

Ākāseva sakuntānaṁ, [5]

padaṁ tassa durannayaṁ. [6]

[SUTTA dhp94]

Mahākaccāyanattheravatthu [0]

Yassindriyāni samathaṅgatāni, [1]

Assā yathā sārathinā sudantā; [2]

Pahīnamānassa anāsavassa, [3]

Devāpi tassa pihayanti tādino. [4]

[SUTTA dhp95]

Sāriputtattheravatthu [0]

Pathavisamo no virujjhati, [1]

Indakhilupamo tādi subbato; [2]

Rahadova apetakaddamo, [3]

Saṁsārā na bhavanti tādino. [4]

[SUTTA dhp96]

Kosambivāsitissattherasāmaṇeravatthu [0]

Santaṁ tassa manaṁ hoti, [1]

santā vācā ca kamma ca; [2]

Sammadaññāvimuttassa, [3]

upasantassa tādino. [4]

[SUTTA dhp97]

Sāriputtattheravatthu [0]

Assaddho akataññū ca, [1]

sandhicchedo ca yo naro; [2]

Hatāvakāso vantāso, [3]

sa ve uttamaporiso. [4]

[SUTTA dhp98]

Khadiravaniyarevatattheravatthu [0]

Gāme vā yadi vāraññe, [1]

Ninne vā yadi vā thale; [2]

Yattha arahanto viharanti, [3]

Taṁ bhūmirāmaṇeyyakaṁ. [4]

[SUTTA dhp99]

Aññataraitthivatthu [0]

Ramaṇīyāni araññāni, [1]

yattha na ramatī jano; [2]

Vītarāgā ramissanti, [3]

na te kāmagavesino. [4]

Arahantavaggo sattamo. [5]