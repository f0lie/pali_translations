[SUTTA dhp197]

Khuddakanikāya [0.1]

Dhammapada [0.2]

Sukhavagga [0.3]

Ñātikalahavūpasamanavatthu [0.4]

Susukhaṁ vata jīvāma, [1]

verinesu averino; [2]

Verinesu manussesu, [3]

viharāma averino. [4]

[SUTTA dhp198]

Susukhaṁ vata jīvāma, [1]

āturesu anāturā; [2]

Āturesu manussesu, [3]

viharāma anāturā. [4]

[SUTTA dhp199]

Susukhaṁ vata jīvāma, [1]

ussukesu anussukā; [2]

Ussukesu manussesu, [3]

viharāma anussukā. [4]

[SUTTA dhp200]

Māravatthu [0]

Susukhaṁ vata jīvāma, [1]

yesaṁ no natthi kiñcanaṁ; [2]

Pītibhakkhā bhavissāma, [3]

devā ābhassarā yathā. [4]

[SUTTA dhp201]

Kosalaraññoparājayavatthu [0]

Jayaṁ veraṁ pasavati, [1]

dukkhaṁ seti parājito; [2]

Upasanto sukhaṁ seti, [3]

hitvā jayaparājayaṁ. [4]

[SUTTA dhp202]

Aññatarakuladārikāvatthu [0]

Natthi rāgasamo aggi, [1]

Natthi dosasamo kali; [2]

Natthi khandhasamā dukkhā, [3]

Natthi santiparaṁ sukhaṁ. [4]

[SUTTA dhp203]

Ekaupāsakavatthu [0]

Jighacchāparamā rogā, [1]

saṅkhāraparamā dukhā; [2]

Etaṁ ñatvā yathābhūtaṁ, [3]

nibbānaṁ paramaṁ sukhaṁ. [4]

[SUTTA dhp204]

Pasenadikosalavatthu [0]

Ārogyaparamā lābhā, [1]

Santuṭṭhiparamaṁ dhanaṁ; [2]

Vissāsaparamā ñāti, [3]

Nibbānaṁ paramaṁ sukhaṁ. [4]

[SUTTA dhp205]

Tissattheravatthu [0]

Pavivekarasaṁ pitvā, [1]

rasaṁ upasamassa ca; [2]

Niddaro hoti nippāpo, [3]

dhammapītirasaṁ pivaṁ. [4]

[SUTTA dhp206]

Sakkavatthu [0]

Sāhu dassanamariyānaṁ, [1]

sannivāso sadā sukho; [2]

Adassanena bālānaṁ, [3]

niccameva sukhī siyā. [4]

[SUTTA dhp207]

Bālasaṅgatacārī hi, [1]

dīghamaddhāna socati; [2]

Dukkho bālehi saṁvāso, [3]

amitteneva sabbadā; [4]

Dhīro ca sukhasaṁvāso, [5]

ñātīnaṁva samāgamo. [6]

[SUTTA dhp208]

Tasmā hi— [1]

Dhīrañca paññañca bahussutañca, [2]

Dhorayhasīlaṁ vatavantamariyaṁ; [3]

Taṁ tādisaṁ sappurisaṁ sumedhaṁ, [4]

Bhajetha nakkhattapathaṁva candimā. [5]

Sukhavaggo pannarasamo. [6]