[SUTTA dhp146]

Khuddakanikāya [0.1]

Dhammapada [0.2]

Jarāvagga [0.3]

Visākhāyasahāyikānaṁvatthu [0.4]

Ko nu hāso kimānando, [1]

niccaṁ pajjalite sati; [2]

Andhakārena onaddhā, [3]

padīpaṁ na gavesatha. [4]

[SUTTA dhp147]

Sirimāvatthu [0]

Passa cittakataṁ bimbaṁ, [1]

arukāyaṁ samussitaṁ; [2]

Āturaṁ bahusaṅkappaṁ, [3]

yassa natthi dhuvaṁ ṭhiti. [4]

[SUTTA dhp148]

Uttarātherīvatthu [0]

Parijiṇṇamidaṁ rūpaṁ, [1]

roganīḷaṁ pabhaṅguraṁ; [2]

Bhijjati pūtisandeho, [3]

maraṇantañhi jīvitaṁ. [4]

[SUTTA dhp149]

Sambahulaadhimānikabhikkhuvatthu [0]

Yānimāni apatthāni, [1]

alābūneva sārade; [2]

Kāpotakāni aṭṭhīni, [3]

tāni disvāna kā rati. [4]

[SUTTA dhp150]

Janapadakalyāṇīrūpanandātherīvatthu [0]

Aṭṭhīnaṁ nagaraṁ kataṁ, [1]

maṁsalohitalepanaṁ; [2]

Yattha jarā ca maccu ca, [3]

māno makkho ca ohito. [4]

[SUTTA dhp151]

Mallikādevīvatthu [0]

Jīranti ve rājarathā sucittā, [1]

Atho sarīrampi jaraṁ upeti; [2]

Satañca dhammo na jaraṁ upeti, [3]

Santo have sabbhi pavedayanti. [4]

[SUTTA dhp152]

Lāḷudāyītheravatthu [0]

Appassutāyaṁ puriso, [1]

balībaddhova jīrati; [2]

Maṁsāni tassa vaḍḍhanti, [3]

paññā tassa na vaḍḍhati. [4]

[SUTTA dhp153]

Udānavatthu [0]

Anekajātisaṁsāraṁ, [1]

sandhāvissaṁ anibbisaṁ; [2]

Gahakāraṁ gavesanto, [3]

dukkhā jāti punappunaṁ. [4]

[SUTTA dhp154]

Gahakāraka diṭṭhosi, [1]

puna gehaṁ na kāhasi; [2]

Sabbā te phāsukā bhaggā, [3]

gahakūṭaṁ visaṅkhataṁ; [4]

Visaṅkhāragataṁ cittaṁ, [5]

taṇhānaṁ khayamajjhagā. [6]

[SUTTA dhp155]

Mahādhanaseṭṭhiputtavatthu [0]

Acaritvā brahmacariyaṁ, [1]

aladdhā yobbane dhanaṁ; [2]

Jiṇṇakoñcāva jhāyanti, [3]

khīṇamaccheva pallale. [4]

[SUTTA dhp156]

Acaritvā brahmacariyaṁ, [1]

aladdhā yobbane dhanaṁ; [2]

Senti cāpātikhīṇāva, [3]

purāṇāni anutthunaṁ. [4]

Jarāvaggo ekādasamo. [5]