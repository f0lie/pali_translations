[SUTTA dhp273]

Khuddakanikāya [0.1]

Dhammapada [0.2]

Maggavagga [0.3]

Pañcasatabhikkhuvatthu [0.4]

Maggānaṭṭhaṅgiko seṭṭho, [1]

saccānaṁ caturo padā; [2]

Virāgo seṭṭho dhammānaṁ, [3]

dvipadānañca cakkhumā. [4]

[SUTTA dhp274]

Eseva maggo natthañño, [1]

Dassanassa visuddhiyā; [2]

Etañhi tumhe paṭipajjatha, [3]

Mārassetaṁ pamohanaṁ. [4]

[SUTTA dhp275]

Etañhi tumhe paṭipannā, [1]

dukkhassantaṁ karissatha; [2]

Akkhāto vo mayā maggo, [3]

aññāya sallakantanaṁ. [4]

[SUTTA dhp276]

Tumhehi kiccamātappaṁ, [1]

akkhātāro tathāgatā; [2]

Paṭipannā pamokkhanti, [3]

jhāyino mārabandhanā. [4]

[SUTTA dhp277]

Aniccalakkhaṇavatthu [0]

“Sabbe saṅkhārā aniccā”ti, [1]

yadā paññāya passati; [2]

Atha nibbindati dukkhe, [3]

esa maggo visuddhiyā. [4]

[SUTTA dhp278]

Dukkhalakkhaṇavatthu [0]

“Sabbe saṅkhārā dukkhā”ti, [1]

yadā paññāya passati; [2]

Atha nibbindati dukkhe, [3]

esa maggo visuddhiyā. [4]

[SUTTA dhp279]

Anattalakkhaṇavatthu [0]

“Sabbe dhammā anattā”ti, [1]

yadā paññāya passati; [2]

Atha nibbindati dukkhe, [3]

esa maggo visuddhiyā. [4]

[SUTTA dhp280]

Padhānakammikatissattheravatthu [0]

Uṭṭhānakālamhi anuṭṭhahāno, [1]

Yuvā balī ālasiyaṁ upeto; [2]

Saṁsannasaṅkappamano kusīto, [3]

Paññāya maggaṁ alaso na vindati. [4]

[SUTTA dhp281]

Sūkarapetavatthu [0]

Vācānurakkhī manasā susaṁvuto, [1]

Kāyena ca nākusalaṁ kayirā; [2]

Ete tayo kammapathe visodhaye, [3]

Ārādhaye maggamisippaveditaṁ. [4]

[SUTTA dhp282]

Poṭṭhilattheravatthu [0]

Yogā ve jāyatī bhūri, [1]

ayogā bhūrisaṅkhayo; [2]

Etaṁ dvedhāpathaṁ ñatvā, [3]

bhavāya vibhavāya ca; [4]

Tathāttānaṁ niveseyya, [5]

yathā bhūri pavaḍḍhati. [6]

[SUTTA dhp283]

Pañcamahallakabhikkhuvatthu [0]

Vanaṁ chindatha mā rukkhaṁ, [1]

vanato jāyate bhayaṁ; [2]

Chetvā vanañca vanathañca, [3]

nibbanā hotha bhikkhavo. [4]

[SUTTA dhp284]

Yāva hi vanatho na chijjati, [1]

Aṇumattopi narassa nārisu; [2]

Paṭibaddhamanova tāva so, [3]

Vaccho khīrapakova mātari. [4]

[SUTTA dhp285]

Suvaṇṇakārattheravatthu [0]

Ucchinda sinehamattano, [1]

Kumudaṁ sāradikaṁva pāṇinā; [2]

Santimaggameva brūhaya, [3]

Nibbānaṁ sugatena desitaṁ. [4]

[SUTTA dhp286]

Mahādhanavāṇijavatthu [0]

Idha vassaṁ vasissāmi, [1]

idha hemantagimhisu; [2]

Iti bālo vicinteti, [3]

antarāyaṁ na bujjhati. [4]

[SUTTA dhp287]

Kisāgotamīvatthu [0]

Taṁ puttapasusammattaṁ, [1]

byāsattamanasaṁ naraṁ; [2]

Suttaṁ gāmaṁ mahoghova, [3]

maccu ādāya gacchati. [4]

[SUTTA dhp288]

Paṭācārāvatthu [0]

Na santi puttā tāṇāya, [1]

na pitā nāpi bandhavā; [2]

Antakenādhipannassa, [3]

natthi ñātīsu tāṇatā. [4]

[SUTTA dhp289]

Etamatthavasaṁ ñatvā, [1]

paṇḍito sīlasaṁvuto; [2]

Nibbānagamanaṁ maggaṁ, [3]

khippameva visodhaye. [4]

Maggavaggo vīsatimo. [5]