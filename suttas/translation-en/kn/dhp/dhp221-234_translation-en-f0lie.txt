[SUTTA dhp221]

Khuddakanikāya [0.1]

Dhammapada [0.2]

Kodhavagga [0.3]

Rohinīkhattiyakaññāvatthu [0.4]

Kodhaṁ jahe vippajaheyya mānaṁ, [1]

Saṁyojanaṁ sabbamatikkameyya; [2]

Taṁ nāmarūpasmimasajjamānaṁ, [3]

Akiñcanaṁ nānupatanti dukkhā. [4]

[SUTTA dhp222]

Aññatarabhikkhuvatthu [0]

Yo ve uppatitaṁ kodhaṁ, [1]

rathaṁ bhantaṁva vāraye; [2]

Tamahaṁ sārathiṁ brūmi, [3]

rasmiggāho itaro jano. [4]

[SUTTA dhp223]

Uttarāupāsikavatthu [0]

Akkodhena jine kodhaṁ, [1]

asādhuṁ sādhunā jine; [2]

Jine kadariyaṁ dānena, [3]

saccenālikavādinaṁ. [4]

[SUTTA dhp224]

Mahāmoggallānapañhavatthu [0]

Saccaṁ bhaṇe na kujjheyya, [1]

dajjā appampi yācito; [2]

Etehi tīhi ṭhānehi, [3]

gacche devāna santike. [4]

[SUTTA dhp225]

Buddhapitubrāhmaṇavatthu [0]

Ahiṁsakā ye munayo, [1]

niccaṁ kāyena saṁvutā; [2]

Te yanti accutaṁ ṭhānaṁ, [3]

yattha gantvā na socare. [4]

[SUTTA dhp226]

Puṇṇadāsīvatthu [0]

Sadā jāgaramānānaṁ, [1]

ahorattānusikkhinaṁ; [2]

Nibbānaṁ adhimuttānaṁ, [3]

atthaṁ gacchanti āsavā. [4]

[SUTTA dhp227]

Atulaupāsakavatthu [0]

Porāṇametaṁ atula, [1]

netaṁ ajjatanāmiva; [2]

Nindanti tuṇhimāsīnaṁ, [3]

nindanti bahubhāṇinaṁ; [4]

Mitabhāṇimpi nindanti, [5]

natthi loke anindito. [6]

[SUTTA dhp228]

Na cāhu na ca bhavissati, [1]

na cetarahi vijjati; [2]

Ekantaṁ nindito poso, [3]

ekantaṁ vā pasaṁsito. [4]

[SUTTA dhp229]

Yañce viññū pasaṁsanti, [1]

anuvicca suve suve; [2]

Acchiddavuttiṁ medhāviṁ, [3]

paññāsīlasamāhitaṁ. [4]

[SUTTA dhp230]

Nikkhaṁ jambonadasseva, [1]

ko taṁ ninditumarahati; [2]

Devāpi naṁ pasaṁsanti, [3]

brahmunāpi pasaṁsito. [4]

[SUTTA dhp231]

Chabbaggiyavatthu [0]

Kāyappakopaṁ rakkheyya, [1]

kāyena saṁvuto siyā; [2]

Kāyaduccaritaṁ hitvā, [3]

kāyena sucaritaṁ care. [4]

[SUTTA dhp232]

Vacīpakopaṁ rakkheyya, [1]

vācāya saṁvuto siyā; [2]

Vacīduccaritaṁ hitvā, [3]

vācāya sucaritaṁ care. [4]

[SUTTA dhp233]

Manopakopaṁ rakkheyya, [1]

manasā saṁvuto siyā; [2]

Manoduccaritaṁ hitvā, [3]

manasā sucaritaṁ care. [4]

[SUTTA dhp234]

Kāyena saṁvutā dhīrā, [1]

atho vācāya saṁvutā; [2]

Manasā saṁvutā dhīrā, [3]

te ve suparisaṁvutā. [4]

Kodhavaggo sattarasamo. [5]