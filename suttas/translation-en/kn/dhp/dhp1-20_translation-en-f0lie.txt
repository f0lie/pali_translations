SUTTA: dhp1

PLI [0.1]: Khuddakanikāya 

PLI [0.2]: Dhammapada 

PLI [0.3]: Yamakavagga 

PLI [0.4]: Cakkhupālattheravatthu 

PLI [1]: Manopubbaṅgamā dhammā, 

PLI [2]: manoseṭṭhā manomayā; 

PLI [3]: Manasā ce paduṭṭhena, 

PLI [4]: bhāsati vā karoti vā; 

PLI [5]: Tato naṁ dukkhamanveti, 

PLI [6]: cakkaṁva vahato padaṁ. 

SUTTA: dhp2

PLI [0]: Maṭṭhakuṇḍalīvatthu 

PLI [1]: Manopubbaṅgamā dhammā, 

PLI [2]: manoseṭṭhā manomayā; 

PLI [3]: Manasā ce pasannena, 

PLI [4]: bhāsati vā karoti vā; 

PLI [5]: Tato naṁ sukhamanveti, 

PLI [6]: chāyāva anapāyinī. 

SUTTA: dhp3

PLI [0]: Tissattheravatthu 

PLI [1]: Akkocchi maṁ avadhi maṁ, 

PLI [2]: ajini maṁ ahāsi me; 

PLI [3]: Ye ca taṁ upanayhanti, 

PLI [4]: veraṁ tesaṁ na sammati. 

SUTTA: dhp4

PLI [1]: Akkocchi maṁ avadhi maṁ, 

PLI [2]: ajini maṁ ahāsi me; 

PLI [3]: Ye ca taṁ nupanayhanti, 

PLI [4]: veraṁ tesūpasammati. 

SUTTA: dhp5

PLI [0]: Kāḷayakkhinīvatthu 

PLI [1]: Na hi verena verāni, 

PLI [2]: sammantīdha kudācanaṁ; 

PLI [3]: Averena ca sammanti, 

PLI [4]: esa dhammo sanantano. 

SUTTA: dhp6

PLI [0]: Kosambakavatthu 

PLI [1]: Pare ca na vijānanti, 

PLI [2]: mayamettha yamāmase; 

PLI [3]: Ye ca tattha vijānanti, 

PLI [4]: tato sammanti medhagā. 

SUTTA: dhp7

PLI [0]: Mahākāḷattheravatthu 

PLI [1]: Subhānupassiṁ viharantaṁ, 

PLI [2]: indriyesu asaṁvutaṁ; 

PLI [3]: Bhojanamhi cāmattaññuṁ, 

PLI [4]: kusītaṁ hīnavīriyaṁ; 

PLI [5]: Taṁ ve pasahati māro, 

PLI [6]: vāto rukkhaṁva dubbalaṁ. 

SUTTA: dhp8

PLI [1]: Asubhānupassiṁ viharantaṁ, 

PLI [2]: Indriyesu susaṁvutaṁ; 

PLI [3]: Bhojanamhi ca mattaññuṁ, 

PLI [4]: Saddhaṁ āraddhavīriyaṁ; 

PLI [5]: Taṁ ve nappasahati māro, 

PLI [6]: Vāto selaṁva pabbataṁ. 

SUTTA: dhp9

PLI [0]: Devadattavatthu 

PLI [1]: Anikkasāvo kāsāvaṁ, 

PLI [2]: yo vatthaṁ paridahissati; 

PLI [3]: Apeto damasaccena, 

PLI [4]: na so kāsāvamarahati. 

SUTTA: dhp10

PLI [1]: Yo ca vantakasāvassa, 

PLI [2]: sīlesu susamāhito; 

PLI [3]: Upeto damasaccena, 

PLI [4]: sa ve kāsāvamarahati. 

SUTTA: dhp11

PLI [0]: Sāriputtattheravatthu 

PLI [1]: Asāre sāramatino, 

PLI [2]: sāre cāsāradassino; 

PLI [3]: Te sāraṁ nādhigacchanti, 

PLI [4]: micchāsaṅkappagocarā. 

SUTTA: dhp12

PLI [1]: Sārañca sārato ñatvā, 

PLI [2]: asārañca asārato; 

PLI [3]: Te sāraṁ adhigacchanti, 

PLI [4]: sammāsaṅkappagocarā. 

SUTTA: dhp13

PLI [0]: Nandattheravatthu 

PLI [1]: Yathā agāraṁ ducchannaṁ, 

PLI [2]: vuṭṭhī samativijjhati; 

PLI [3]: Evaṁ abhāvitaṁ cittaṁ, 

PLI [4]: rāgo samativijjhati. 

SUTTA: dhp14

PLI [1]: Yathā agāraṁ suchannaṁ, 

PLI [2]: vuṭṭhī na samativijjhati; 

PLI [3]: Evaṁ subhāvitaṁ cittaṁ, 

PLI [4]: rāgo na samativijjhati. 

SUTTA: dhp15

PLI [0]: Cundasūkarikavatthu 

PLI [1]: Idha socati pecca socati, 

PLI [2]: Pāpakārī ubhayattha socati; 

PLI [3]: So socati so vihaññati, 

PLI [4]: Disvā kammakiliṭṭhamattano. 

SUTTA: dhp16

PLI [0]: Dhammikaupāsakavatthu 

PLI [1]: Idha modati pecca modati, 

PLI [2]: Katapuñño ubhayattha modati; 

PLI [3]: So modati so pamodati, 

PLI [4]: Disvā kammavisuddhimattano. 

SUTTA: dhp17

PLI [0]: Devadattavatthu 

PLI [1]: Idha tappati pecca tappati, 

PLI [2]: Pāpakārī ubhayattha tappati; 

PLI [3]: “Pāpaṁ me katan”ti tappati, 

PLI [4]: Bhiyyo tappati duggatiṁ gato. 

SUTTA: dhp18

PLI [0]: Sumanadevīvatthu 

PLI [1]: Idha nandati pecca nandati, 

PLI [2]: Katapuñño ubhayattha nandati; 

PLI [3]: “Puññaṁ me katan”ti nandati, 

PLI [4]: Bhiyyo nandati suggatiṁ gato. 

SUTTA: dhp19

PLI [0]: Dvesahāyakabhikkhuvatthu 

PLI [1]: Bahumpi ce saṁhita bhāsamāno, 

PLI [2]: Na takkaro hoti naro pamatto; 

PLI [3]: Gopova gāvo gaṇayaṁ paresaṁ, 

PLI [4]: Na bhāgavā sāmaññassa hoti. 

SUTTA: dhp20

PLI [1]: Appampi ce saṁhita bhāsamāno, 

PLI [2]: Dhammassa hoti anudhammacārī; 

PLI [3]: Rāgañca dosañca pahāya mohaṁ, 

PLI [4]: Sammappajāno suvimuttacitto; 

PLI [5]: Anupādiyāno idha vā huraṁ vā, 

PLI [6]: Sa bhāgavā sāmaññassa hoti. 

PLI [7]: Yamakavaggo paṭhamo.