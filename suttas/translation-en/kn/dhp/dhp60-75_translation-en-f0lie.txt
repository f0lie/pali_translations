[SUTTA dhp60]

Khuddakanikāya [0.1]

Dhammapada [0.2]

Bālavagga [0.3]

Aññatarapurisavatthu [0.4]

Dīghā jāgarato ratti, [1]

dīghaṁ santassa yojanaṁ; [2]

Dīgho bālāna saṁsāro, [3]

saddhammaṁ avijānataṁ. [4]

[SUTTA dhp61]

Mahākassapasaddhivihārikavatthu [0]

Carañce nādhigaccheyya, [1]

Seyyaṁ sadisamattano; [2]

Ekacariyaṁ daḷhaṁ kayirā, [3]

Natthi bāle sahāyatā. [4]

[SUTTA dhp62]

Ānandaseṭṭhivatthu [0]

Puttā matthi dhanaṁ matthi, [1]

iti bālo vihaññati; [2]

Attā hi attano natthi, [3]

kuto puttā kuto dhanaṁ. [4]

[SUTTA dhp63]

Gaṇṭhibhedakacoravatthu [0]

Yo bālo maññati bālyaṁ, [1]

paṇḍito vāpi tena so; [2]

Bālo ca paṇḍitamānī, [3]

sa ve “bālo”ti vuccati. [4]

[SUTTA dhp64]

Udāyittheravatthu [0]

Yāvajīvampi ce bālo, [1]

paṇḍitaṁ payirupāsati; [2]

Na so dhammaṁ vijānāti, [3]

dabbī sūparasaṁ yathā. [4]

[SUTTA dhp65]

Tiṁsapāveyyakabhikkhuvatthu [0]

Muhuttamapi ce viññū, [1]

paṇḍitaṁ payirupāsati; [2]

Khippaṁ dhammaṁ vijānāti, [3]

jivhā sūparasaṁ yathā. [4]

[SUTTA dhp66]

Suppabuddhakuṭṭhivatthu [0]

Caranti bālā dummedhā, [1]

amitteneva attanā; [2]

Karontā pāpakaṁ kammaṁ, [3]

yaṁ hoti kaṭukapphalaṁ. [4]

[SUTTA dhp67]

Kassakavatthu [0]

Na taṁ kammaṁ kataṁ sādhu, [1]

yaṁ katvā anutappati; [2]

Yassa assumukho rodaṁ, [3]

vipākaṁ paṭisevati. [4]

[SUTTA dhp68]

Sumanamālākāravatthu [0]

Tañca kammaṁ kataṁ sādhu, [1]

yaṁ katvā nānutappati; [2]

Yassa patīto sumano, [3]

vipākaṁ paṭisevati. [4]

[SUTTA dhp69]

Uppalavaṇṇattherīvatthu [0]

Madhuṁvā maññati bālo, [1]

yāva pāpaṁ na paccati; [2]

Yadā ca paccati pāpaṁ, [3]

atha dukkhaṁ nigacchati. [4]

[SUTTA dhp70]

Jambukattheravatthu [0]

Māse māse kusaggena, [1]

bālo bhuñjeyya bhojanaṁ; [2]

Na so saṅkhātadhammānaṁ, [3]

kalaṁ agghati soḷasiṁ. [4]

[SUTTA dhp71]

Ahipetavatthu [0]

Na hi pāpaṁ kataṁ kammaṁ, [1]

Sajjukhīraṁva muccati; [2]

Ḍahantaṁ bālamanveti, [3]

Bhasmacchannova pāvako. [4]

[SUTTA dhp72]

Saṭṭhikūṭapetavatthu [0]

Yāvadeva anatthāya, [1]

ñattaṁ bālassa jāyati; [2]

Hanti bālassa sukkaṁsaṁ, [3]

muddhamassa vipātayaṁ. [4]

[SUTTA dhp73]

Cittagahapativatthu [0]

Asantaṁ bhāvanamiccheyya, [1]

Purekkhārañca bhikkhusu; [2]

Āvāsesu ca issariyaṁ, [3]

Pūjaṁ parakulesu ca. [4]

[SUTTA dhp74]

Mameva kata maññantu, [1]

gihī pabbajitā ubho; [2]

Mamevātivasā assu, [3]

kiccākiccesu kismici; [4]

Iti bālassa saṅkappo, [5]

icchā māno ca vaḍḍhati. [6]

[SUTTA dhp75]

Vanavāsitissasāmaṇeravatthu [0]

Aññā hi lābhūpanisā, [1]

aññā nibbānagāminī; [2]

Evametaṁ abhiññāya, [3]

bhikkhu buddhassa sāvako; [4]

Sakkāraṁ nābhinandeyya, [5]

vivekamanubrūhaye. [6]

Bālavaggo pañcamo. [7]