[SUTTA dhp167]

Khuddakanikāya [0.1]

Dhammapada [0.2]

Lokavagga [0.3]

Daharabhikkhuvatthu [0.4]

Hīnaṁ dhammaṁ na seveyya, [1]

pamādena na saṁvase; [2]

Micchādiṭṭhiṁ na seveyya, [3]

na siyā lokavaḍḍhano. [4]

[SUTTA dhp168]

Suddhodanavatthu [0]

Uttiṭṭhe nappamajjeyya, [1]

dhammaṁ sucaritaṁ care; [2]

Dhammacārī sukhaṁ seti, [3]

asmiṁ loke paramhi ca. [4]

[SUTTA dhp169]

Dhammaṁ care sucaritaṁ, [1]

na naṁ duccaritaṁ care; [2]

Dhammacārī sukhaṁ seti, [3]

asmiṁ loke paramhi ca. [4]

[SUTTA dhp170]

Pañcasatavipassakabhikkhuvatthu [0]

Yathā pubbuḷakaṁ passe, [1]

yathā passe marīcikaṁ; [2]

Evaṁ lokaṁ avekkhantaṁ, [3]

maccurājā na passati. [4]

[SUTTA dhp171]

Abhayarājakumāravatthu [0]

Etha passathimaṁ lokaṁ, [1]

cittaṁ rājarathūpamaṁ; [2]

Yattha bālā visīdanti, [3]

natthi saṅgo vijānataṁ. [4]

[SUTTA dhp172]

Sammajjanattheravatthu [0]

Yo ca pubbe pamajjitvā, [1]

pacchā so nappamajjati; [2]

Somaṁ lokaṁ pabhāseti, [3]

abbhā muttova candimā. [4]

[SUTTA dhp173]

Aṅgulimālattheravatthu [0]

Yassa pāpaṁ kataṁ kammaṁ, [1]

kusalena pidhīyati; [2]

Somaṁ lokaṁ pabhāseti, [3]

abbhā muttova candimā. [4]

[SUTTA dhp174]

Pesakāradhītāvatthu [0]

Andhabhūto ayaṁ loko, [1]

tanukettha vipassati; [2]

Sakuṇo jālamuttova, [3]

appo saggāya gacchati. [4]

[SUTTA dhp175]

Tiṁsabhikkhuvatthu [0]

Haṁsādiccapathe yanti, [1]

ākāse yanti iddhiyā; [2]

Nīyanti dhīrā lokamhā, [3]

jetvā māraṁ savāhiniṁ. [4]

[SUTTA dhp176]

Ciñcamāṇavikāvatthu [0]

Ekaṁ dhammaṁ atītassa, [1]

musāvādissa jantuno; [2]

Vitiṇṇaparalokassa, [3]

natthi pāpaṁ akāriyaṁ. [4]

[SUTTA dhp177]

Asadisadānavatthu [0]

Na ve kadariyā devalokaṁ vajanti, [1]

Bālā have nappasaṁsanti dānaṁ; [2]

Dhīro ca dānaṁ anumodamāno, [3]

Teneva so hoti sukhī parattha. [4]

[SUTTA dhp178]

Anāthapiṇḍikaputtakālavatthu [0]

Pathabyā ekarajjena, [1]

saggassa gamanena vā; [2]

Sabbalokādhipaccena, [3]

sotāpattiphalaṁ varaṁ. [4]

Lokavaggo terasamo. [5]