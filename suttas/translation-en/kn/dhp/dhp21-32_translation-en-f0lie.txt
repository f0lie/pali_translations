[SUTTA dhp21]

Khuddakanikāya [0.1]

Dhammapada [0.2]

Appamādavagga [0.3]

Sāmāvatīvatthu [0.4]

Appamādo amatapadaṁ, [1]

pamādo maccuno padaṁ; [2]

Appamattā na mīyanti, [3]

ye pamattā yathā matā. [4]

[SUTTA dhp22]

Evaṁ visesato ñatvā, [1]

appamādamhi paṇḍitā; [2]

Appamāde pamodanti, [3]

ariyānaṁ gocare ratā. [4]

[SUTTA dhp23]

Te jhāyino sātatikā, [1]

niccaṁ daḷhaparakkamā; [2]

Phusanti dhīrā nibbānaṁ, [3]

yogakkhemaṁ anuttaraṁ. [4]

[SUTTA dhp24]

Kumbaghosakaseṭṭhivatthu [0]

Uṭṭhānavato satīmato, [1]

Sucikammassa nisammakārino; [2]

Saññatassa dhammajīvino, [3]

Appamattassa yasobhivaḍḍhati. [4]

[SUTTA dhp25]

Cūḷapanthakavatthu [0]

Uṭṭhānenappamādena, [1]

saṁyamena damena ca; [2]

Dīpaṁ kayirātha medhāvī, [3]

yaṁ ogho nābhikīrati. [4]

[SUTTA dhp26]

Bālanakkhattasaṅghuṭṭhavatthu [0]

Pamādamanuyuñjanti, [1]

bālā dummedhino janā; [2]

Appamādañca medhāvī, [3]

dhanaṁ seṭṭhaṁva rakkhati. [4]

[SUTTA dhp27]

Mā pamādamanuyuñjetha, [1]

mā kāmaratisanthavaṁ; [2]

Appamatto hi jhāyanto, [3]

pappoti vipulaṁ sukhaṁ. [4]

[SUTTA dhp28]

Mahākassapattheravatthu [0]

Pamādaṁ appamādena, [1]

yadā nudati paṇḍito; [2]

Paññāpāsādamāruyha, [3]

asoko sokiniṁ pajaṁ; [4]

Pabbataṭṭhova bhūmaṭṭhe, [5]

dhīro bāle avekkhati. [6]

[SUTTA dhp29]

Pamattāpamattadvesahāyakabhikkhuvatthu [0]

Appamatto pamattesu, [1]

suttesu bahujāgaro; [2]

Abalassaṁva sīghasso, [3]

hitvā yāti sumedhaso. [4]

[SUTTA dhp30]

Maghavatthu [0]

Appamādena maghavā, [1]

devānaṁ seṭṭhataṁ gato; [2]

Appamādaṁ pasaṁsanti, [3]

pamādo garahito sadā. [4]

[SUTTA dhp31]

Aññatarabhikkhuvatthu [0]

Appamādarato bhikkhu, [1]

pamāde bhayadassi vā; [2]

Saṁyojanaṁ aṇuṁ thūlaṁ, [3]

ḍahaṁ aggīva gacchati. [4]

[SUTTA dhp32]

Nigamavāsitissattheravatthu [0]

Appamādarato bhikkhu, [1]

pamāde bhayadassi vā; [2]

Abhabbo parihānāya, [3]

nibbānasseva santike. [4]

Appamādavaggo dutiyo. [5]