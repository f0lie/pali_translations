[SUTTA dhp334]

Khuddakanikāya [0.1]

Dhammapada [0.2]

Taṇhāvagga [0.3]

Kapilamacchavatthu [0.4]

Manujassa pamattacārino, [1]

Taṇhā vaḍḍhati māluvā viya; [2]

So plavatī hurā huraṁ, [3]

Phalamicchaṁva vanasmi vānaro. [4]

[SUTTA dhp335]

Yaṁ esā sahate jammī, [1]

taṇhā loke visattikā; [2]

Sokā tassa pavaḍḍhanti, [3]

abhivaṭṭhaṁva bīraṇaṁ. [4]

[SUTTA dhp336]

Yo cetaṁ sahate jammiṁ, [1]

taṇhaṁ loke duraccayaṁ; [2]

Sokā tamhā papatanti, [3]

udabinduva pokkharā. [4]

[SUTTA dhp337]

Taṁ vo vadāmi bhaddaṁ vo, [1]

yāvantettha samāgatā; [2]

Taṇhāya mūlaṁ khaṇatha, [3]

usīratthova bīraṇaṁ; [4]

Mā vo naḷaṁva sotova, [5]

māro bhañji punappunaṁ. [6]

[SUTTA dhp338]

Sūkarapotikāvatthu [0]

Yathāpi mūle anupaddave daḷhe, [1]

Chinnopi rukkho punareva rūhati; [2]

Evampi taṇhānusaye anūhate, [3]

Nibbattatī dukkhamidaṁ punappunaṁ. [4]

[SUTTA dhp339]

Yassa chattiṁsati sotā, [1]

manāpasavanā bhusā; [2]

Mahāvahanti duddiṭṭhiṁ, [3]

saṅkappā rāganissitā. [4]

[SUTTA dhp340]

Savanti sabbadhi sotā, [1]

latā uppajja tiṭṭhati; [2]

Tañca disvā lataṁ jātaṁ, [3]

mūlaṁ paññāya chindatha. [4]

[SUTTA dhp341]

Saritāni sinehitāni ca, [1]

Somanassāni bhavanti jantuno; [2]

Te sātasitā sukhesino, [3]

Te ve jātijarūpagā narā. [4]

[SUTTA dhp342]

Tasiṇāya purakkhatā pajā, [1]

Parisappanti sasova bandhito; [2]

Saṁyojanasaṅgasattakā, [3]

Dukkhamupenti punappunaṁ cirāya. [4]

[SUTTA dhp343]

Tasiṇāya purakkhatā pajā, [1]

Parisappanti sasova bandhito; [2]

Tasmā tasiṇaṁ vinodaye, [3]

Ākaṅkhanta virāgamattano. [4]

[SUTTA dhp344]

Vibbhantabhikkhuvatthu [0]

Yo nibbanatho vanādhimutto, [1]

Vanamutto vanameva dhāvati; [2]

Taṁ puggalametha passatha, [3]

Mutto bandhanameva dhāvati. [4]

[SUTTA dhp345]

Bandhanāgāravatthu [0]

Na taṁ daḷhaṁ bandhanamāhu dhīrā, [1]

Yadāyasaṁ dārujapabbajañca; [2]

Sārattarattā maṇikuṇḍalesu, [3]

Puttesu dāresu ca yā apekkhā. [4]

[SUTTA dhp346]

Etaṁ daḷhaṁ bandhanamāhu dhīrā, [1]

Ohārinaṁ sithilaṁ duppamuñcaṁ; [2]

Etampi chetvāna paribbajanti, [3]

Anapekkhino kāmasukhaṁ pahāya. [4]

[SUTTA dhp347]

Khemātherīvatthu [0]

Ye rāgarattānupatanti sotaṁ, [1]

Sayaṅkataṁ makkaṭakova jālaṁ; [2]

Etampi chetvāna vajanti dhīrā, [3]

Anapekkhino sabbadukkhaṁ pahāya. [4]

[SUTTA dhp348]

Uggasenavatthu [0]

Muñca pure muñca pacchato, [1]

Majjhe muñca bhavassa pāragū; [2]

Sabbattha vimuttamānaso, [3]

Na punaṁ jātijaraṁ upehisi. [4]

[SUTTA dhp349]

Cūḷadhanuggahapaṇḍitavatthu [0]

Vitakkamathitassa jantuno, [1]

Tibbarāgassa subhānupassino; [2]

Bhiyyo taṇhā pavaḍḍhati, [3]

Esa kho daḷhaṁ karoti bandhanaṁ. [4]

[SUTTA dhp350]

Vitakkūpasame ca yo rato, [1]

Asubhaṁ bhāvayate sadā sato; [2]

Esa kho byanti kāhiti, [3]

Esa checchati mārabandhanaṁ. [4]

[SUTTA dhp351]

Māravatthu [0]

Niṭṭhaṅgato asantāsī, [1]

vītataṇho anaṅgaṇo; [2]

Acchindi bhavasallāni, [3]

antimoyaṁ samussayo. [4]

[SUTTA dhp352]

Vītataṇho anādāno, [1]

Niruttipadakovido; [2]

Akkharānaṁ sannipātaṁ, [3]

Jaññā pubbāparāni ca; [4]

Sa ve “antimasārīro, [5]

Mahāpañño mahāpuriso”ti vuccati. [6]

[SUTTA dhp353]

Upakājīvakavatthu [0]

Sabbābhibhū sabbavidūhamasmi, [1]

Sabbesu dhammesu anūpalitto; [2]

Sabbañjaho taṇhakkhaye vimutto, [3]

Sayaṁ abhiññāya kamuddiseyyaṁ. [4]

[SUTTA dhp354]

Sakkapañhavatthu [0]

Sabbadānaṁ dhammadānaṁ jināti, [1]

Sabbarasaṁ dhammaraso jināti; [2]

Sabbaratiṁ dhammarati jināti, [3]

Taṇhakkhayo sabbadukkhaṁ jināti. [4]

[SUTTA dhp355]

Aputtakaseṭṭhivatthu [0]

Hananti bhogā dummedhaṁ, [1]

no ca pāragavesino; [2]

Bhogataṇhāya dummedho, [3]

hanti aññeva attanaṁ. [4]

[SUTTA dhp356]

Aṅkuravatthu [0]

Tiṇadosāni khettāni, [1]

rāgadosā ayaṁ pajā; [2]

Tasmā hi vītarāgesu, [3]

dinnaṁ hoti mahapphalaṁ. [4]

[SUTTA dhp357]

Tiṇadosāni khettāni, [1]

dosadosā ayaṁ pajā; [2]

Tasmā hi vītadosesu, [3]

dinnaṁ hoti mahapphalaṁ. [4]

[SUTTA dhp358]

Tiṇadosāni khettāni, [1]

mohadosā ayaṁ pajā; [2]

Tasmā hi vītamohesu, [3]

dinnaṁ hoti mahapphalaṁ. [4]

[SUTTA dhp359]

Tiṇadosāni khettāni, [1]

icchādosā ayaṁ pajā; [2]

Tasmā hi vigaticchesu, [3]

dinnaṁ hoti mahapphalaṁ. [4]

Taṇhāvaggo catuvīsatimo. [5]