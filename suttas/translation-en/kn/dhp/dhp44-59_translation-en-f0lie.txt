[SUTTA dhp44]

Khuddakanikāya [0.1]

Dhammapada [0.2]

Pupphavagga [0.3]

Pathavikathāpasutapañcasatabhikkhuvatthu [0.4]

Ko imaṁ pathaviṁ vicessati, [1]

Yamalokañca imaṁ sadevakaṁ; [2]

Ko dhammapadaṁ sudesitaṁ, [3]

Kusalo pupphamiva pacessati. [4]

[SUTTA dhp45]

Sekho pathaviṁ vicessati, [1]

Yamalokañca imaṁ sadevakaṁ; [2]

Sekho dhammapadaṁ sudesitaṁ, [3]

Kusalo pupphamiva pacessati. [4]

[SUTTA dhp46]

Marīcikammaṭṭhānikabhikkhuvatthu [0]

Pheṇūpamaṁ kāyamimaṁ viditvā, [1]

Marīcidhammaṁ abhisambudhāno; [2]

Chetvāna mārassa papupphakāni, [3]

Adassanaṁ maccurājassa gacche. [4]

[SUTTA dhp47]

Viṭaṭūbhavatthu [0]

Pupphāni heva pacinantaṁ, [1]

byāsattamanasaṁ naraṁ; [2]

Suttaṁ gāmaṁ mahoghova, [3]

maccu ādāya gacchati. [4]

[SUTTA dhp48]

Patipūjikakumārivatthu [0]

Pupphāni heva pacinantaṁ, [1]

byāsattamanasaṁ naraṁ; [2]

Atittaññeva kāmesu, [3]

antako kurute vasaṁ. [4]

[SUTTA dhp49]

Macchariyakosiyaseṭṭhivatthu [0]

Yathāpi bhamaro pupphaṁ, [1]

vaṇṇagandhamaheṭhayaṁ; [2]

Paleti rasamādāya, [3]

evaṁ gāme munī care. [4]

[SUTTA dhp50]

Pāveyyaājīvakavatthu [0]

Na paresaṁ vilomāni, [1]

na paresaṁ katākataṁ; [2]

Attanova avekkheyya, [3]

katāni akatāni ca. [4]

[SUTTA dhp51]

Chattapāṇiupāsakavatthu [0]

Yathāpi ruciraṁ pupphaṁ, [1]

vaṇṇavantaṁ agandhakaṁ; [2]

Evaṁ subhāsitā vācā, [3]

aphalā hoti akubbato. [4]

[SUTTA dhp52]

Yathāpi ruciraṁ pupphaṁ, [1]

Vaṇṇavantaṁ sagandhakaṁ; [2]

Evaṁ subhāsitā vācā, [3]

Saphalā hoti kubbato. [4]

[SUTTA dhp53]

Visākhāvatthu [0]

Yathāpi puppharāsimhā, [1]

kayirā mālāguṇe bahū; [2]

Evaṁ jātena maccena, [3]

kattabbaṁ kusalaṁ bahuṁ. [4]

[SUTTA dhp54]

Ānandattherapañhavatthu [0]

Na pupphagandho paṭivātameti, [1]

Na candanaṁ tagaramallikā vā; [2]

Satañca gandho paṭivātameti, [3]

Sabbā disā sappuriso pavāyati. [4]

[SUTTA dhp55]

Candanaṁ tagaraṁ vāpi, [1]

uppalaṁ atha vassikī; [2]

Etesaṁ gandhajātānaṁ, [3]

sīlagandho anuttaro. [4]

[SUTTA dhp56]

Mahākassapattherapiṇḍapātadinnavatthu [0]

Appamatto ayaṁ gandho, [1]

yāyaṁ tagaracandanī; [2]

Yo ca sīlavataṁ gandho, [3]

vāti devesu uttamo. [4]

[SUTTA dhp57]

Godhikattheraparinibbānavatthu [0]

Tesaṁ sampannasīlānaṁ, [1]

appamādavihārinaṁ; [2]

Sammadaññāvimuttānaṁ, [3]

māro maggaṁ na vindati. [4]

[SUTTA dhp58]

Garahadinnavatthu [0]

Yathā saṅkāradhānasmiṁ, [1]

ujjhitasmiṁ mahāpathe; [2]

Padumaṁ tattha jāyetha, [3]

sucigandhaṁ manoramaṁ. [4]

[SUTTA dhp59]

Evaṁ saṅkārabhūtesu, [1]

andhabhūte puthujjane; [2]

Atirocati paññāya, [3]

sammāsambuddhasāvako. [4]

Pupphavaggo catuttho. [5]