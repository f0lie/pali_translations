[SUTTA dhp76]

Khuddakanikāya [0.1]

Dhammapada [0.2]

Paṇḍitavagga [0.3]

Rādhattheravatthu [0.4]

Nidhīnaṁva pavattāraṁ, [1]

yaṁ passe vajjadassinaṁ; [2]

Niggayhavādiṁ medhāviṁ, [3]

tādisaṁ paṇḍitaṁ bhaje; [4]

Tādisaṁ bhajamānassa, [5]

seyyo hoti na pāpiyo. [6]

[SUTTA dhp77]

Assajipunabbasukavatthu [0]

Ovadeyyānusāseyya, [1]

asabbhā ca nivāraye; [2]

Satañhi so piyo hoti, [3]

asataṁ hoti appiyo. [4]

[SUTTA dhp78]

Channattheravatthu [0]

Na bhaje pāpake mitte, [1]

na bhaje purisādhame; [2]

Bhajetha mitte kalyāṇe, [3]

bhajetha purisuttame. [4]

[SUTTA dhp79]

Mahākappinattheravatthu [0]

Dhammapīti sukhaṁ seti, [1]

vippasannena cetasā; [2]

Ariyappavedite dhamme, [3]

sadā ramati paṇḍito. [4]

[SUTTA dhp80]

Paṇḍitasāmaṇeravatthu [0]

Udakañhi nayanti nettikā, [1]

Usukārā namayanti tejanaṁ; [2]

Dāruṁ namayanti tacchakā, [3]

Attānaṁ damayanti paṇḍitā. [4]

[SUTTA dhp81]

Lakuṇḍakabhaddiyattheravatthu [0]

Selo yathā ekaghano, [1]

vātena na samīrati; [2]

Evaṁ nindāpasaṁsāsu, [3]

na samiñjanti paṇḍitā. [4]

[SUTTA dhp82]

Kāṇamātāvatthu [0]

Yathāpi rahado gambhīro, [1]

vippasanno anāvilo; [2]

Evaṁ dhammāni sutvāna, [3]

vippasīdanti paṇḍitā. [4]

[SUTTA dhp83]

Pañcasatabhikkhuvatthu [0]

Sabbattha ve sappurisā cajanti, [1]

Na kāmakāmā lapayanti santo; [2]

Sukhena phuṭṭhā atha vā dukhena, [3]

Na uccāvacaṁ paṇḍitā dassayanti. [4]

[SUTTA dhp84]

Dhammikattheravatthu [0]

Na attahetu na parassa hetu, [1]

Na puttamicche na dhanaṁ na raṭṭhaṁ; [2]

Na iccheyya adhammena samiddhimattano, [3]

Sa sīlavā paññavā dhammiko siyā. [4]

[SUTTA dhp85]

Dhammassavanattheravatthu [0]

Appakā te manussesu, [1]

ye janā pāragāmino; [2]

Athāyaṁ itarā pajā, [3]

tīramevānudhāvati. [4]

[SUTTA dhp86]

Ye ca kho sammadakkhāte, [1]

dhamme dhammānuvattino; [2]

Te janā pāramessanti, [3]

maccudheyyaṁ suduttaraṁ. [4]

[SUTTA dhp87]

Pañcasataāgantukabhikkhuvatthu [0]

Kaṇhaṁ dhammaṁ vippahāya, [1]

Sukkaṁ bhāvetha paṇḍito; [2]

Okā anokamāgamma, [3]

Viveke yattha dūramaṁ. [4]

[SUTTA dhp88]

Tatrābhiratimiccheyya, [1]

hitvā kāme akiñcano; [2]

Pariyodapeyya attānaṁ, [3]

cittaklesehi paṇḍito. [4]

[SUTTA dhp89]

Yesaṁ sambodhiyaṅgesu, [1]

sammā cittaṁ subhāvitaṁ; [2]

Ādānapaṭinissagge, [3]

anupādāya ye ratā; [4]

Khīṇāsavā jutimanto, [5]

te loke parinibbutā. [6]

Paṇḍitavaggo chaṭṭho. [7]