[SUTTA dhp129]

Khuddakanikāya [0.1]

Dhammapada [0.2]

Daṇḍavagga [0.3]

Chabbaggiyabhikkhuvatthu [0.4]

Sabbe tasanti daṇḍassa, [1]

sabbe bhāyanti maccuno; [2]

Attānaṁ upamaṁ katvā, [3]

na haneyya na ghātaye. [4]

[SUTTA dhp130]

Chabbaggiyavatthu [0]

Sabbe tasanti daṇḍassa, [1]

sabbesaṁ jīvitaṁ piyaṁ; [2]

Attānaṁ upamaṁ katvā, [3]

na haneyya na ghātaye. [4]

[SUTTA dhp131]

Sambahulakumārakavatthu [0]

Sukhakāmāni bhūtāni, [1]

yo daṇḍena vihiṁsati; [2]

Attano sukhamesāno, [3]

pecca so na labhate sukhaṁ. [4]

[SUTTA dhp132]

Sukhakāmāni bhūtāni, [1]

yo daṇḍena na hiṁsati; [2]

Attano sukhamesāno, [3]

pecca so labhate sukhaṁ. [4]

[SUTTA dhp133]

Koṇḍadhānattheravatthu [0]

Māvoca pharusaṁ kañci, [1]

vuttā paṭivadeyyu taṁ; [2]

Dukkhā hi sārambhakathā, [3]

paṭidaṇḍā phuseyyu taṁ. [4]

[SUTTA dhp134]

Sace neresi attānaṁ, [1]

kaṁso upahato yathā; [2]

Esa pattosi nibbānaṁ, [3]

sārambho te na vijjati. [4]

[SUTTA dhp135]

Uposathikaitthīnaṁvatthu [0]

Yathā daṇḍena gopālo, [1]

gāvo pājeti gocaraṁ; [2]

Evaṁ jarā ca maccu ca, [3]

āyuṁ pājenti pāṇinaṁ. [4]

[SUTTA dhp136]

Ajagarapetavatthu [0]

Atha pāpāni kammāni, [1]

karaṁ bālo na bujjhati; [2]

Sehi kammehi dummedho, [3]

aggidaḍḍhova tappati. [4]

[SUTTA dhp137]

Mahāmoggallānattheravatthu [0]

Yo daṇḍena adaṇḍesu, [1]

appaduṭṭhesu dussati; [2]

Dasannamaññataraṁ ṭhānaṁ, [3]

khippameva nigacchati. [4]

[SUTTA dhp138]

Vedanaṁ pharusaṁ jāniṁ, [1]

sarīrassa va bhedanaṁ; [2]

Garukaṁ vāpi ābādhaṁ, [3]

cittakkhepaṁ va pāpuṇe. [4]

[SUTTA dhp139]

Rājato vā upasaggaṁ, [1]

Abbhakkhānaṁ va dāruṇaṁ; [2]

Parikkhayaṁ va ñātīnaṁ, [3]

Bhogānaṁ va pabhaṅguraṁ. [4]

[SUTTA dhp140]

Atha vāssa agārāni, [1]

aggi ḍahati pāvako; [2]

Kāyassa bhedā duppañño, [3]

nirayaṁ sopapajjati. [4]

[SUTTA dhp141]

Bahubhaṇḍikabhikkhuvatthu [0]

Na naggacariyā na jaṭā na paṅkā, [1]

Nānāsakā thaṇḍilasāyikā vā; [2]

Rajojallaṁ ukkuṭikappadhānaṁ, [3]

Sodhenti maccaṁ avitiṇṇakaṅkhaṁ. [4]

[SUTTA dhp142]

Santatimahāmattavatthu [0]

Alaṅkato cepi samaṁ careyya, [1]

Santo danto niyato brahmacārī; [2]

Sabbesu bhūtesu nidhāya daṇḍaṁ, [3]

So brāhmaṇo so samaṇo sa bhikkhu. [4]

[SUTTA dhp143]

Pilotikatissattheravatthu [0]

Hirīnisedho puriso, [1]

koci lokasmi vijjati; [2]

Yo niddaṁ apabodheti, [3]

asso bhadro kasāmiva. [4]

[SUTTA dhp144]

Asso yathā bhadro kasāniviṭṭho, [1]

Ātāpino saṁvegino bhavātha; [2]

Saddhāya sīlena ca vīriyena ca, [3]

Samādhinā dhammavinicchayena ca; [4]

Sampannavijjācaraṇā patissatā, [5]

Jahissatha dukkhamidaṁ anappakaṁ. [6]

[SUTTA dhp145]

Sukhasāmaṇeravatthu [0]

Udakañhi nayanti nettikā, [1]

Usukārā namayanti tejanaṁ; [2]

Dāruṁ namayanti tacchakā, [3]

Attānaṁ damayanti subbatā. [4]

Daṇḍavaggo dasamo. [5]