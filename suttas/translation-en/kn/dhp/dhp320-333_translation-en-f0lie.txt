[SUTTA dhp320]

Khuddakanikāya [0.1]

Dhammapada [0.2]

Nāgavagga [0.3]

Attadantavatthu [0.4]

Ahaṁ nāgova saṅgāme, [1]

cāpato patitaṁ saraṁ; [2]

Ativākyaṁ titikkhissaṁ, [3]

dussīlo hi bahujjano. [4]

[SUTTA dhp321]

Dantaṁ nayanti samitiṁ, [1]

dantaṁ rājābhirūhati; [2]

Danto seṭṭho manussesu, [3]

yotivākyaṁ titikkhati. [4]

[SUTTA dhp322]

Varamassatarā dantā, [1]

ājānīyā ca sindhavā; [2]

Kuñjarā ca mahānāgā, [3]

attadanto tato varaṁ. [4]

[SUTTA dhp323]

Hatthācariyapubbakabhikkhuvatthu [0]

Na hi etehi yānehi, [1]

gaccheyya agataṁ disaṁ; [2]

Yathāttanā sudantena, [3]

danto dantena gacchati. [4]

[SUTTA dhp324]

Parijiṇṇabrāhmaṇaputtavatthu [0]

Dhanapālo nāma kuñjaro, [1]

Kaṭukabhedano dunnivārayo; [2]

Baddho kabaḷaṁ na bhuñjati, [3]

Sumarati nāgavanassa kuñjaro. [4]

[SUTTA dhp325]

Pasenadikosalavatthu [0]

Middhī yadā hoti mahagghaso ca, [1]

Niddāyitā samparivattasāyī; [2]

Mahāvarāhova nivāpapuṭṭho, [3]

Punappunaṁ gabbhamupeti mando. [4]

[SUTTA dhp326]

Sānusāmaṇeravatthu [0]

Idaṁ pure cittamacāri cārikaṁ, [1]

Yenicchakaṁ yatthakāmaṁ yathāsukhaṁ; [2]

Tadajjahaṁ niggahessāmi yoniso, [3]

Hatthippabhinnaṁ viya aṅkusaggaho. [4]

[SUTTA dhp327]

Pāveyyakahatthivatthu [0]

Appamādaratā hotha, [1]

sacittamanurakkhatha; [2]

Duggā uddharathattānaṁ, [3]

paṅke sannova kuñjaro. [4]

[SUTTA dhp328]

Sambahulabhikkhuvatthu [0]

Sace labhetha nipakaṁ sahāyaṁ, [1]

Saddhiṁ caraṁ sādhuvihāridhīraṁ; [2]

Abhibhuyya sabbāni parissayāni, [3]

Careyya tenattamano satīmā. [4]

[SUTTA dhp329]

No ce labhetha nipakaṁ sahāyaṁ, [1]

Saddhiṁ caraṁ sādhuvihāridhīraṁ; [2]

Rājāva raṭṭhaṁ vijitaṁ pahāya, [3]

Eko care mātaṅgaraññeva nāgo. [4]

[SUTTA dhp330]

Ekassa caritaṁ seyyo, [1]

Natthi bāle sahāyatā; [2]

Eko care na ca pāpāni kayirā, [3]

Appossukko mātaṅgaraññeva nāgo. [4]

[SUTTA dhp331]

Māravatthu [0]

Atthamhi jātamhi sukhā sahāyā, [1]

Tuṭṭhī sukhā yā itarītarena; [2]

Puññaṁ sukhaṁ jīvitasaṅkhayamhi, [3]

Sabbassa dukkhassa sukhaṁ pahānaṁ. [4]

[SUTTA dhp332]

Sukhā matteyyatā loke, [1]

atho petteyyatā sukhā; [2]

Sukhā sāmaññatā loke, [3]

atho brahmaññatā sukhā. [4]

[SUTTA dhp333]

Sukhaṁ yāva jarā sīlaṁ, [1]

sukhā saddhā patiṭṭhitā; [2]

Sukho paññāya paṭilābho, [3]

pāpānaṁ akaraṇaṁ sukhaṁ. [4]

Nāgavaggo tevīsatimo. [5]