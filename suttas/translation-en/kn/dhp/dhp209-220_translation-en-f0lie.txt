[SUTTA dhp209]

Khuddakanikāya [0.1]

Dhammapada [0.2]

Piyavagga [0.3]

Tayojanapabbajitavatthu [0.4]

Ayoge yuñjamattānaṁ, [1]

yogasmiñca ayojayaṁ; [2]

Atthaṁ hitvā piyaggāhī, [3]

pihetattānuyoginaṁ. [4]

[SUTTA dhp210]

Mā piyehi samāgañchi, [1]

appiyehi kudācanaṁ; [2]

Piyānaṁ adassanaṁ dukkhaṁ, [3]

appiyānañca dassanaṁ. [4]

[SUTTA dhp211]

Tasmā piyaṁ na kayirātha, [1]

piyāpāyo hi pāpako; [2]

Ganthā tesaṁ na vijjanti, [3]

yesaṁ natthi piyāppiyaṁ. [4]

[SUTTA dhp212]

Aññatarakuṭumbikavatthu [0]

Piyato jāyatī soko, [1]

piyato jāyatī bhayaṁ; [2]

Piyato vippamuttassa, [3]

natthi soko kuto bhayaṁ. [4]

[SUTTA dhp213]

Visākhāvatthu [0]

Pemato jāyatī soko, [1]

pemato jāyatī bhayaṁ; [2]

Pemato vippamuttassa, [3]

natthi soko kuto bhayaṁ. [4]

[SUTTA dhp214]

Licchavīvatthu [0]

Ratiyā jāyatī soko, [1]

ratiyā jāyatī bhayaṁ; [2]

Ratiyā vippamuttassa, [3]

natthi soko kuto bhayaṁ. [4]

[SUTTA dhp215]

Anitthigandhakumāravatthu [0]

Kāmato jāyatī soko, [1]

kāmato jāyatī bhayaṁ; [2]

Kāmato vippamuttassa, [3]

natthi soko kuto bhayaṁ. [4]

[SUTTA dhp216]

Aññatarabrāhmaṇavatthu [0]

Taṇhāya jāyatī soko, [1]

taṇhāya jāyatī bhayaṁ; [2]

Taṇhāya vippamuttassa, [3]

natthi soko kuto bhayaṁ. [4]

[SUTTA dhp217]

Pañcasatadārakavatthu [0]

Sīladassanasampannaṁ, [1]

dhammaṭṭhaṁ saccavedinaṁ; [2]

Attano kamma kubbānaṁ, [3]

taṁ jano kurute piyaṁ. [4]

[SUTTA dhp218]

Ekaanāgāmittheravatthu [0]

Chandajāto anakkhāte, [1]

Manasā ca phuṭo siyā; [2]

Kāmesu ca appaṭibaddhacitto, [3]

Uddhaṁsototi vuccati. [4]

[SUTTA dhp219]

Nandiyavatthu [0]

Cirappavāsiṁ purisaṁ, [1]

dūrato sotthimāgataṁ; [2]

Ñātimittā suhajjā ca, [3]

abhinandanti āgataṁ. [4]

[SUTTA dhp220]

Tatheva katapuññampi, [1]

asmā lokā paraṁ gataṁ; [2]

Puññāni paṭigaṇhanti, [3]

piyaṁ ñātīva āgataṁ. [4]

Piyavaggo soḷasamo. [5]