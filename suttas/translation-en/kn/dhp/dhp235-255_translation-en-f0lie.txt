[SUTTA dhp235]

Khuddakanikāya [0.1]

Dhammapada [0.2]

Malavagga [0.3]

Goghātakaputtavatthu [0.4]

Paṇḍupalāsova dānisi, [1]

Yamapurisāpi ca te upaṭṭhitā; [2]

Uyyogamukhe ca tiṭṭhasi, [3]

Pātheyyampi ca te na vijjati. [4]

[SUTTA dhp236]

So karohi dīpamattano, [1]

Khippaṁ vāyama paṇḍito bhava; [2]

Niddhantamalo anaṅgaṇo, [3]

Dibbaṁ ariyabhūmiṁ upehisi. [4]

[SUTTA dhp237]

Upanītavayo ca dānisi, [1]

Sampayātosi yamassa santikaṁ; [2]

Vāso te natthi antarā, [3]

Pātheyyampi ca te na vijjati. [4]

[SUTTA dhp238]

So karohi dīpamattano, [1]

Khippaṁ vāyama paṇḍito bhava; [2]

Niddhantamalo anaṅgaṇo, [3]

Na punaṁ jātijaraṁ upehisi. [4]

[SUTTA dhp239]

Aññatarabrāhmaṇavatthu [0]

Anupubbena medhāvī, [1]

thokaṁ thokaṁ khaṇe khaṇe; [2]

Kammāro rajatasseva, [3]

niddhame malamattano. [4]

[SUTTA dhp240]

Tissattheravatthu [0]

Ayasāva malaṁ samuṭṭhitaṁ, [1]

Tatuṭṭhāya tameva khādati; [2]

Evaṁ atidhonacārinaṁ, [3]

Sāni kammāni nayanti duggatiṁ. [4]

[SUTTA dhp241]

Lāḷudāyīvatthu [0]

Asajjhāyamalā mantā, [1]

anuṭṭhānamalā gharā; [2]

Malaṁ vaṇṇassa kosajjaṁ, [3]

pamādo rakkhato malaṁ. [4]

[SUTTA dhp242]

Aññatarakulaputtavatthu [0]

Malitthiyā duccaritaṁ, [1]

maccheraṁ dadato malaṁ; [2]

Malā ve pāpakā dhammā, [3]

asmiṁ loke paramhi ca. [4]

[SUTTA dhp243]

Tato malā malataraṁ, [1]

avijjā paramaṁ malaṁ; [2]

Etaṁ malaṁ pahantvāna, [3]

nimmalā hotha bhikkhavo. [4]

[SUTTA dhp244]

Cūḷasāribhikkhuvatthu [0]

Sujīvaṁ ahirikena, [1]

kākasūrena dhaṁsinā; [2]

Pakkhandinā pagabbhena, [3]

saṅkiliṭṭhena jīvitaṁ. [4]

[SUTTA dhp245]

Hirīmatā ca dujjīvaṁ, [1]

niccaṁ sucigavesinā; [2]

Alīnenāppagabbhena, [3]

suddhājīvena passatā. [4]

[SUTTA dhp246]

Pañcaupāsakavatthu [0]

Yo pāṇamatipāteti, [1]

musāvādañca bhāsati; [2]

Loke adinnamādiyati, [3]

paradārañca gacchati. [4]

[SUTTA dhp247]

Surāmerayapānañca, [1]

yo naro anuyuñjati; [2]

Idheva meso lokasmiṁ, [3]

mūlaṁ khaṇati attano. [4]

[SUTTA dhp248]

Evaṁ bho purisa jānāhi, [1]

pāpadhammā asaññatā; [2]

Mā taṁ lobho adhammo ca, [3]

ciraṁ dukkhāya randhayuṁ. [4]

[SUTTA dhp249]

Tissadaharavatthu [0]

Dadāti ve yathāsaddhaṁ, [1]

yathāpasādanaṁ jano; [2]

Tattha yo ca maṅku bhavati, [3]

paresaṁ pānabhojane; [4]

Na so divā vā rattiṁ vā, [5]

samādhimadhigacchati. [6]

[SUTTA dhp250]

Yassa cetaṁ samucchinnaṁ, [1]

mūlaghaccaṁ samūhataṁ; [2]

Sa ve divā vā rattiṁ vā, [3]

samādhimadhigacchati. [4]

[SUTTA dhp251]

Pañcaupāsakavatthu [0]

Natthi rāgasamo aggi, [1]

natthi dosasamo gaho; [2]

Natthi mohasamaṁ jālaṁ, [3]

natthi taṇhāsamā nadī. [4]

[SUTTA dhp252]

Meṇḍakaseṭṭhivatthu [0]

Sudassaṁ vajjamaññesaṁ, [1]

attano pana duddasaṁ; [2]

Paresaṁ hi so vajjāni, [3]

opunāti yathā bhusaṁ; [4]

Attano pana chādeti, [5]

kaliṁva kitavā saṭho. [6]

[SUTTA dhp253]

Ujjhānasaññittheravatthu [0]

Paravajjānupassissa, [1]

niccaṁ ujjhānasaññino; [2]

Āsavā tassa vaḍḍhanti, [3]

ārā so āsavakkhayā. [4]

[SUTTA dhp254]

Subhaddaparibbājakavatthu [0]

Ākāseva padaṁ natthi, [1]

samaṇo natthi bāhire; [2]

Papañcābhiratā pajā, [3]

nippapañcā tathāgatā. [4]

[SUTTA dhp255]

Ākāseva padaṁ natthi, [1]

samaṇo natthi bāhire; [2]

Saṅkhārā sassatā natthi, [3]

natthi buddhānamiñjitaṁ. [4]

Malavaggo aṭṭhārasamo. [5]