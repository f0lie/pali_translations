[SUTTA dhp256]

Khuddakanikāya [0.1]

Dhammapada [0.2]

Dhammaṭṭhavagga [0.3]

Vinicchayamahāmattavatthu [0.4]

Na tena hoti dhammaṭṭho, [1]

yenatthaṁ sāhasā naye; [2]

Yo ca atthaṁ anatthañca, [3]

ubho niccheyya paṇḍito. [4]

[SUTTA dhp257]

Asāhasena dhammena, [1]

samena nayatī pare; [2]

Dhammassa gutto medhāvī, [3]

“dhammaṭṭho”ti pavuccati. [4]

[SUTTA dhp258]

Chabbaggiyavatthu [0]

Na tena paṇḍito hoti, [1]

yāvatā bahu bhāsati; [2]

Khemī averī abhayo, [3]

“paṇḍito”ti pavuccati. [4]

[SUTTA dhp259]

Ekudānakhīṇāsavavatthu [0]

Na tāvatā dhammadharo, [1]

yāvatā bahu bhāsati; [2]

Yo ca appampi sutvāna, [3]

dhammaṁ kāyena passati; [4]

Sa ve dhammadharo hoti, [5]

yo dhammaṁ nappamajjati. [6]

[SUTTA dhp260]

Lakuṇḍakabhaddiyattheravatthu [0]

Na tena thero so hoti, [1]

yenassa palitaṁ siro; [2]

Paripakko vayo tassa, [3]

“moghajiṇṇo”ti vuccati. [4]

[SUTTA dhp261]

Yamhi saccañca dhammo ca, [1]

ahiṁsā saṁyamo damo; [2]

Sa ve vantamalo dhīro, [3]

“thero” iti pavuccati. [4]

[SUTTA dhp262]

Sambahulabhikkhuvatthu [0]

Na vākkaraṇamattena, [1]

vaṇṇapokkharatāya vā; [2]

Sādhurūpo naro hoti, [3]

issukī maccharī saṭho. [4]

[SUTTA dhp263]

Yassa cetaṁ samucchinnaṁ, [1]

mūlaghaccaṁ samūhataṁ; [2]

Sa vantadoso medhāvī, [3]

“sādhurūpo”ti vuccati. [4]

[SUTTA dhp264]

Hatthakavatthu [0]

Na muṇḍakena samaṇo, [1]

abbato alikaṁ bhaṇaṁ; [2]

Icchālobhasamāpanno, [3]

samaṇo kiṁ bhavissati. [4]

[SUTTA dhp265]

Yo ca sameti pāpāni, [1]

aṇuṁthūlāni sabbaso; [2]

Samitattā hi pāpānaṁ, [3]

“samaṇo”ti pavuccati. [4]

[SUTTA dhp266]

Aññatarabrāhmaṇavatthu [0]

Na tena bhikkhu so hoti, [1]

yāvatā bhikkhate pare; [2]

Vissaṁ dhammaṁ samādāya, [3]

bhikkhu hoti na tāvatā. [4]

[SUTTA dhp267]

Yodha puññañca pāpañca, [1]

bāhetvā brahmacariyavā; [2]

Saṅkhāya loke carati, [3]

sa ve “bhikkhū”ti vuccati. [4]

[SUTTA dhp268]

Titthiyavatthu [0]

Na monena munī hoti, [1]

mūḷharūpo aviddasu; [2]

Yo ca tulaṁva paggayha, [3]

varamādāya paṇḍito. [4]

[SUTTA dhp269]

Pāpāni parivajjeti, [1]

sa munī tena so muni; [2]

Yo munāti ubho loke, [3]

“muni” tena pavuccati. [4]

[SUTTA dhp270]

Bālisikavatthu [0]

Na tena ariyo hoti, [1]

yena pāṇāni hiṁsati; [2]

Ahiṁsā sabbapāṇānaṁ, [3]

“ariyo”ti pavuccati. [4]

[SUTTA dhp271]

Sambahulasīlādisampannabhikkhuvatthu [0]

Na sīlabbatamattena, [1]

bāhusaccena vā pana; [2]

Atha vā samādhilābhena, [3]

vivittasayanena vā. [4]

[SUTTA dhp272]

Phusāmi nekkhammasukhaṁ, [1]

aputhujjanasevitaṁ; [2]

Bhikkhu vissāsamāpādi, [3]

appatto āsavakkhayaṁ. [4]

Dhammaṭṭhavaggo ekūnavīsatimo. [5]