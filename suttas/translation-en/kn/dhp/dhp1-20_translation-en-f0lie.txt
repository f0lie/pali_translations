[SUTTA dhp1]

[0.1] Khuddakanikāya 

[0.2] Dhammapada 

[0.3] Yamakavagga 

[0.4] Cakkhupālattheravatthu 

[1] Manopubbaṅgamā dhammā, 

[2] manoseṭṭhā manomayā; 

[3] Manasā ce paduṭṭhena, 

[4] bhāsati vā karoti vā; 

[5] Tato naṁ dukkhamanveti, 

[6] cakkaṁva vahato padaṁ. 

[SUTTA dhp2]

[0] Maṭṭhakuṇḍalīvatthu 

[1] Manopubbaṅgamā dhammā, 

[2] manoseṭṭhā manomayā; 

[3] Manasā ce pasannena, 

[4] bhāsati vā karoti vā; 

[5] Tato naṁ sukhamanveti, 

[6] chāyāva anapāyinī. 

[SUTTA dhp3]

[0] Tissattheravatthu 

[1] Akkocchi maṁ avadhi maṁ, 

[2] ajini maṁ ahāsi me; 

[3] Ye ca taṁ upanayhanti, 

[4] veraṁ tesaṁ na sammati. 

[SUTTA dhp4]

[1] Akkocchi maṁ avadhi maṁ, 

[2] ajini maṁ ahāsi me; 

[3] Ye ca taṁ nupanayhanti, 

[4] veraṁ tesūpasammati. 

[SUTTA dhp5]

[0] Kāḷayakkhinīvatthu 

[1] Na hi verena verāni, 

[2] sammantīdha kudācanaṁ; 

[3] Averena ca sammanti, 

[4] esa dhammo sanantano. 

[SUTTA dhp6]

[0] Kosambakavatthu 

[1] Pare ca na vijānanti, 

[2] mayamettha yamāmase; 

[3] Ye ca tattha vijānanti, 

[4] tato sammanti medhagā. 

[SUTTA dhp7]

[0] Mahākāḷattheravatthu 

[1] Subhānupassiṁ viharantaṁ, 

[2] indriyesu asaṁvutaṁ; 

[3] Bhojanamhi cāmattaññuṁ, 

[4] kusītaṁ hīnavīriyaṁ; 

[5] Taṁ ve pasahati māro, 

[6] vāto rukkhaṁva dubbalaṁ. 

[SUTTA dhp8]

[1] Asubhānupassiṁ viharantaṁ, 

[2] Indriyesu susaṁvutaṁ; 

[3] Bhojanamhi ca mattaññuṁ, 

[4] Saddhaṁ āraddhavīriyaṁ; 

[5] Taṁ ve nappasahati māro, 

[6] Vāto selaṁva pabbataṁ. 

[SUTTA dhp9]

[0] Devadattavatthu 

[1] Anikkasāvo kāsāvaṁ, 

[2] yo vatthaṁ paridahissati; 

[3] Apeto damasaccena, 

[4] na so kāsāvamarahati. 

[SUTTA dhp10]

[1] Yo ca vantakasāvassa, 

[2] sīlesu susamāhito; 

[3] Upeto damasaccena, 

[4] sa ve kāsāvamarahati. 

[SUTTA dhp11]

[0] Sāriputtattheravatthu 

[1] Asāre sāramatino, 

[2] sāre cāsāradassino; 

[3] Te sāraṁ nādhigacchanti, 

[4] micchāsaṅkappagocarā. 

[SUTTA dhp12]

[1] Sārañca sārato ñatvā, 

[2] asārañca asārato; 

[3] Te sāraṁ adhigacchanti, 

[4] sammāsaṅkappagocarā. 

[SUTTA dhp13]

[0] Nandattheravatthu 

[1] Yathā agāraṁ ducchannaṁ, 

[2] vuṭṭhī samativijjhati; 

[3] Evaṁ abhāvitaṁ cittaṁ, 

[4] rāgo samativijjhati. 

[SUTTA dhp14]

[1] Yathā agāraṁ suchannaṁ, 

[2] vuṭṭhī na samativijjhati; 

[3] Evaṁ subhāvitaṁ cittaṁ, 

[4] rāgo na samativijjhati. 

[SUTTA dhp15]

[0] Cundasūkarikavatthu 

[1] Idha socati pecca socati, 

[2] Pāpakārī ubhayattha socati; 

[3] So socati so vihaññati, 

[4] Disvā kammakiliṭṭhamattano. 

[SUTTA dhp16]

[0] Dhammikaupāsakavatthu 

[1] Idha modati pecca modati, 

[2] Katapuñño ubhayattha modati; 

[3] So modati so pamodati, 

[4] Disvā kammavisuddhimattano. 

[SUTTA dhp17]

[0] Devadattavatthu 

[1] Idha tappati pecca tappati, 

[2] Pāpakārī ubhayattha tappati; 

[3] “Pāpaṁ me katan”ti tappati, 

[4] Bhiyyo tappati duggatiṁ gato. 

[SUTTA dhp18]

[0] Sumanadevīvatthu 

[1] Idha nandati pecca nandati, 

[2] Katapuñño ubhayattha nandati; 

[3] “Puññaṁ me katan”ti nandati, 

[4] Bhiyyo nandati suggatiṁ gato. 

[SUTTA dhp19]

[0] Dvesahāyakabhikkhuvatthu 

[1] Bahumpi ce saṁhita bhāsamāno, 

[2] Na takkaro hoti naro pamatto; 

[3] Gopova gāvo gaṇayaṁ paresaṁ, 

[4] Na bhāgavā sāmaññassa hoti. 

[SUTTA dhp20]

[1] Appampi ce saṁhita bhāsamāno, 

[2] Dhammassa hoti anudhammacārī; 

[3] Rāgañca dosañca pahāya mohaṁ, 

[4] Sammappajāno suvimuttacitto; 

[5] Anupādiyāno idha vā huraṁ vā, 

[6] Sa bhāgavā sāmaññassa hoti. 

[7] Yamakavaggo paṭhamo.