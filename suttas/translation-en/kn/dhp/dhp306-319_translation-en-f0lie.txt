[SUTTA dhp306]

Khuddakanikāya [0.1]

Dhammapada [0.2]

Nirayavagga [0.3]

Sundarīparibbājikāvatthu [0.4]

Abhūtavādī nirayaṁ upeti, [1]

Yo vāpi katvā na karomi cāha; [2]

Ubhopi te pecca samā bhavanti, [3]

Nihīnakammā manujā parattha. [4]

[SUTTA dhp307]

Duccaritaphalapīḷitavatthu [0]

Kāsāvakaṇṭhā bahavo, [1]

pāpadhammā asaññatā; [2]

Pāpā pāpehi kammehi, [3]

nirayaṁ te upapajjare. [4]

[SUTTA dhp308]

Vaggumudātīriyabhikkhuvatthu [0]

Seyyo ayoguḷo bhutto, [1]

tatto aggisikhūpamo; [2]

Yañce bhuñjeyya dussīlo, [3]

raṭṭhapiṇḍamasaññato. [4]

[SUTTA dhp309]

Khemakaseṭṭhiputtavatthu [0]

Cattāri ṭhānāni naro pamatto, [1]

Āpajjati paradārūpasevī; [2]

Apuññalābhaṁ na nikāmaseyyaṁ, [3]

Nindaṁ tatīyaṁ nirayaṁ catutthaṁ. [4]

[SUTTA dhp310]

Apuññalābho ca gatī ca pāpikā, [1]

Bhītassa bhītāya ratī ca thokikā; [2]

Rājā ca daṇḍaṁ garukaṁ paṇeti, [3]

Tasmā naro paradāraṁ na seve. [4]

[SUTTA dhp311]

Dubbacabhikkhuvatthu [0]

Kuso yathā duggahito, [1]

hatthamevānukantati; [2]

Sāmaññaṁ dupparāmaṭṭhaṁ, [3]

nirayāyupakaḍḍhati. [4]

[SUTTA dhp312]

Yaṁ kiñci sithilaṁ kammaṁ, [1]

saṅkiliṭṭhañca yaṁ vataṁ; [2]

Saṅkassaraṁ brahmacariyaṁ, [3]

na taṁ hoti mahapphalaṁ. [4]

[SUTTA dhp313]

Kayirā ce kayirāthenaṁ, [1]

daḷhamenaṁ parakkame; [2]

Sithilo hi paribbājo, [3]

bhiyyo ākirate rajaṁ. [4]

[SUTTA dhp314]

Issāpakataitthivatthu [0]

Akataṁ dukkaṭaṁ seyyo, [1]

pacchā tappati dukkaṭaṁ; [2]

Katañca sukataṁ seyyo, [3]

yaṁ katvā nānutappati. [4]

[SUTTA dhp315]

Sambahulabhikkhuvatthu [0]

Nagaraṁ yathā paccantaṁ, [1]

guttaṁ santarabāhiraṁ; [2]

Evaṁ gopetha attānaṁ, [3]

khaṇo vo mā upaccagā; [4]

Khaṇātītā hi socanti, [5]

nirayamhi samappitā. [6]

[SUTTA dhp316]

Nigaṇṭhavatthu [0]

Alajjitāye lajjanti, [1]

lajjitāye na lajjare; [2]

Micchādiṭṭhisamādānā, [3]

sattā gacchanti duggatiṁ. [4]

[SUTTA dhp317]

Abhaye bhayadassino, [1]

bhaye cābhayadassino; [2]

Micchādiṭṭhisamādānā, [3]

sattā gacchanti duggatiṁ. [4]

[SUTTA dhp318]

Titthiyasāvakavatthu [0]

Avajje vajjamatino, [1]

vajje cāvajjadassino; [2]

Micchādiṭṭhisamādānā, [3]

sattā gacchanti duggatiṁ. [4]

[SUTTA dhp319]

Vajjañca vajjato ñatvā, [1]

avajjañca avajjato; [2]

Sammādiṭṭhisamādānā, [3]

sattā gacchanti suggatiṁ. [4]

Nirayavaggo dvāvīsatimo. [5]