[SUTTA dhp360]

Khuddakanikāya [0.1]

Dhammapada [0.2]

Bhikkhuvagga [0.3]

Pañcabhikkhuvatthu [0.4]

Cakkhunā saṁvaro sādhu, [1]

sādhu sotena saṁvaro; [2]

Ghānena saṁvaro sādhu, [3]

sādhu jivhāya saṁvaro. [4]

[SUTTA dhp361]

Kāyena saṁvaro sādhu, [1]

sādhu vācāya saṁvaro; [2]

Manasā saṁvaro sādhu, [3]

sādhu sabbattha saṁvaro; [4]

Sabbattha saṁvuto bhikkhu, [5]

sabbadukkhā pamuccati. [6]

[SUTTA dhp362]

Haṁsaghātakabhikkhuvatthu [0]

Hatthasaṁyato pādasaṁyato, [1]

Vācāsaṁyato saṁyatuttamo; [2]

Ajjhattarato samāhito, [3]

Eko santusito tamāhu bhikkhuṁ. [4]

[SUTTA dhp363]

Kokālikavatthu [0]

Yo mukhasaṁyato bhikkhu, [1]

mantabhāṇī anuddhato; [2]

Atthaṁ dhammañca dīpeti, [3]

madhuraṁ tassa bhāsitaṁ. [4]

[SUTTA dhp364]

Dhammārāmattheravatthu [0]

Dhammārāmo dhammarato, [1]

dhammaṁ anuvicintayaṁ; [2]

Dhammaṁ anussaraṁ bhikkhu, [3]

saddhammā na parihāyati. [4]

[SUTTA dhp365]

Vipakkhasevakabhikkhuvatthu [0]

Salābhaṁ nātimaññeyya, [1]

nāññesaṁ pihayaṁ care; [2]

Aññesaṁ pihayaṁ bhikkhu, [3]

samādhiṁ nādhigacchati. [4]

[SUTTA dhp366]

Appalābhopi ce bhikkhu, [1]

salābhaṁ nātimaññati; [2]

Taṁ ve devā pasaṁsanti, [3]

suddhājīviṁ atanditaṁ. [4]

[SUTTA dhp367]

Pañcaggadāyakabrāhmaṇavatthu [0]

Sabbaso nāmarūpasmiṁ, [1]

yassa natthi mamāyitaṁ; [2]

Asatā ca na socati, [3]

sa ve “bhikkhū”ti vuccati. [4]

[SUTTA dhp368]

Sambahulabhikkhuvatthu [0]

Mettāvihārī yo bhikkhu, [1]

pasanno buddhasāsane; [2]

Adhigacche padaṁ santaṁ, [3]

saṅkhārūpasamaṁ sukhaṁ. [4]

[SUTTA dhp369]

Siñca bhikkhu imaṁ nāvaṁ, [1]

sittā te lahumessati; [2]

Chetvā rāgañca dosañca, [3]

tato nibbānamehisi. [4]

[SUTTA dhp370]

Pañca chinde pañca jahe, [1]

pañca cuttari bhāvaye; [2]

Pañca saṅgātigo bhikkhu, [3]

“oghatiṇṇo”ti vuccati. [4]

[SUTTA dhp371]

Jhāya bhikkhu mā pamādo, [1]

Mā te kāmaguṇe ramessu cittaṁ; [2]

Mā lohaguḷaṁ gilī pamatto, [3]

Mā kandi “dukkhamidan”ti dayhamāno. [4]

[SUTTA dhp372]

Natthi jhānaṁ apaññassa, [1]

paññā natthi ajhāyato; [2]

Yamhi jhānañca paññā ca, [3]

sa ve nibbānasantike. [4]

[SUTTA dhp373]

Suññāgāraṁ paviṭṭhassa, [1]

santacittassa bhikkhuno; [2]

Amānusī rati hoti, [3]

sammā dhammaṁ vipassato. [4]

[SUTTA dhp374]

Yato yato sammasati, [1]

khandhānaṁ udayabbayaṁ; [2]

Labhatī pītipāmojjaṁ, [3]

amataṁ taṁ vijānataṁ. [4]

[SUTTA dhp375]

Tatrāyamādi bhavati, [1]

idha paññassa bhikkhuno; [2]

Indriyagutti santuṭṭhi, [3]

pātimokkhe ca saṁvaro. [4]

[SUTTA dhp376]

Mitte bhajassu kalyāṇe, [1]

suddhājīve atandite; [2]

Paṭisanthāravutyassa, [3]

ācārakusalo siyā; [4]

Tato pāmojjabahulo, [5]

dukkhassantaṁ karissati. [6]

[SUTTA dhp377]

Pañcasatabhikkhuvatthu [0]

Vassikā viya pupphāni, [1]

maddavāni pamuñcati; [2]

Evaṁ rāgañca dosañca, [3]

vippamuñcetha bhikkhavo. [4]

[SUTTA dhp378]

Santakāyattheravatthu [0]

Santakāyo santavāco, [1]

santavā susamāhito; [2]

Vantalokāmiso bhikkhu, [3]

“upasanto”ti vuccati. [4]

[SUTTA dhp379]

Naṅgalakulattheravatthu [0]

Attanā codayattānaṁ, [1]

paṭimaṁsetha attanā; [2]

So attagutto satimā, [3]

sukhaṁ bhikkhu vihāhisi. [4]

[SUTTA dhp380]

Attā hi attano nātho, [1]

ko hi nātho paro siyā; [2]

Attā hi attano gati, [3]

tasmā saṁyamamattānaṁ; [4]

Assaṁ bhadraṁva vāṇijo. [5]

[SUTTA dhp381]

Vakkalittheravatthu [0]

Pāmojjabahulo bhikkhu, [1]

pasanno buddhasāsane; [2]

Adhigacche padaṁ santaṁ, [3]

saṅkhārūpasamaṁ sukhaṁ. [4]

[SUTTA dhp382]

Sumanasāmaṇeravatthu [0]

Yo have daharo bhikkhu, [1]

yuñjati buddhasāsane; [2]

Somaṁ lokaṁ pabhāseti, [3]

abbhā muttova candimā. [4]

Bhikkhuvaggo pañcavīsatimo. [5]