[SUTTA dhp179]

Khuddakanikāya [0.1]

Dhammapada [0.2]

Buddhavagga [0.3]

Māradhītaravatthu [0.4]

Yassa jitaṁ nāvajīyati, [1]

Jitaṁ yassa noyāti koci loke; [2]

Taṁ buddhamanantagocaraṁ, [3]

Apadaṁ kena padena nessatha. [4]

[SUTTA dhp180]

Yassa jālinī visattikā, [1]

Taṇhā natthi kuhiñci netave; [2]

Taṁ buddhamanantagocaraṁ, [3]

Apadaṁ kena padena nessatha. [4]

[SUTTA dhp181]

Devorohaṇavatthu [0]

Ye jhānapasutā dhīrā, [1]

nekkhammūpasame ratā; [2]

Devāpi tesaṁ pihayanti, [3]

sambuddhānaṁ satīmataṁ. [4]

[SUTTA dhp182]

Erakapattanāgarājavatthu [0]

Kiccho manussapaṭilābho, [1]

kicchaṁ maccāna jīvitaṁ; [2]

Kicchaṁ saddhammassavanaṁ, [3]

kiccho buddhānamuppādo. [4]

[SUTTA dhp183]

Ānandattherapañhavatthu [0]

Sabbapāpassa akaraṇaṁ, [1]

kusalassa upasampadā; [2]

Sacittapariyodapanaṁ, [3]

etaṁ buddhāna sāsanaṁ. [4]

[SUTTA dhp184]

Khantī paramaṁ tapo titikkhā, [1]

Nibbānaṁ paramaṁ vadanti buddhā; [2]

Na hi pabbajito parūpaghātī, [3]

Na samaṇo hoti paraṁ viheṭhayanto. [4]

[SUTTA dhp185]

Anūpavādo anūpaghāto, [1]

Pātimokkhe ca saṁvaro; [2]

Mattaññutā ca bhattasmiṁ, [3]

Pantañca sayanāsanaṁ; [4]

Adhicitte ca āyogo, [5]

Etaṁ buddhāna sāsanaṁ. [6]

[SUTTA dhp186]

Anabhiratabhikkhuvatthu [0]

Na kahāpaṇavassena, [1]

titti kāmesu vijjati; [2]

Appassādā dukhā kāmā, [3]

iti viññāya paṇḍito. [4]

[SUTTA dhp187]

Api dibbesu kāmesu, [1]

ratiṁ so nādhigacchati; [2]

Taṇhakkhayarato hoti, [3]

sammāsambuddhasāvako. [4]

[SUTTA dhp188]

Aggidattabrāhmaṇavatthu [0]

Bahuṁ ve saraṇaṁ yanti, [1]

pabbatāni vanāni ca; [2]

Ārāmarukkhacetyāni, [3]

manussā bhayatajjitā. [4]

[SUTTA dhp189]

Netaṁ kho saraṇaṁ khemaṁ, [1]

netaṁ saraṇamuttamaṁ; [2]

Netaṁ saraṇamāgamma, [3]

sabbadukkhā pamuccati. [4]

[SUTTA dhp190]

Yo ca buddhañca dhammañca, [1]

saṅghañca saraṇaṁ gato; [2]

Cattāri ariyasaccāni, [3]

sammappaññāya passati. [4]

[SUTTA dhp191]

Dukkhaṁ dukkhasamuppādaṁ, [1]

dukkhassa ca atikkamaṁ; [2]

Ariyaṁ caṭṭhaṅgikaṁ maggaṁ, [3]

dukkhūpasamagāminaṁ. [4]

[SUTTA dhp192]

Etaṁ kho saraṇaṁ khemaṁ, [1]

etaṁ saraṇamuttamaṁ; [2]

Etaṁ saraṇamāgamma, [3]

sabbadukkhā pamuccati. [4]

[SUTTA dhp193]

Ānandattherapañhavatthu [0]

Dullabho purisājañño, [1]

na so sabbattha jāyati; [2]

Yattha so jāyati dhīro, [3]

taṁ kulaṁ sukhamedhati. [4]

[SUTTA dhp194]

Sambahulabhikkhuvatthu [0]

Sukho buddhānamuppādo, [1]

sukhā saddhammadesanā; [2]

Sukhā saṅghassa sāmaggī, [3]

samaggānaṁ tapo sukho. [4]

[SUTTA dhp195]

Kassapadasabalassasuvaṇṇacetiyavatthu [0]

Pūjārahe pūjayato, [1]

buddhe yadi va sāvake; [2]

Papañcasamatikkante, [3]

tiṇṇasokapariddave. [4]

[SUTTA dhp196]

Te tādise pūjayato, [1]

nibbute akutobhaye; [2]

Na sakkā puññaṁ saṅkhātuṁ, [3]

imettamapi kenaci. [4]

Buddhavaggo cuddasamo. [5]

Paṭhamabhāṇavāraṁ. [6]