[SUTTA dhp290]

Khuddakanikāya [0.1]

Dhammapada [0.2]

Pakiṇṇakavagga [0.3]

Attanopubbakammavatthu [0.4]

Mattāsukhapariccāgā, [1]

passe ce vipulaṁ sukhaṁ; [2]

Caje mattāsukhaṁ dhīro, [3]

sampassaṁ vipulaṁ sukhaṁ. [4]

[SUTTA dhp291]

Kukkuṭaṇḍakhādikāvatthu [0]

Paradukkhūpadhānena, [1]

attano sukhamicchati; [2]

Verasaṁsaggasaṁsaṭṭho, [3]

verā so na parimuccati. [4]

[SUTTA dhp292]

Bhaddiyānaṁbhikkhūnaṁvatthu [0]

Yañhi kiccaṁ apaviddhaṁ, [1]

akiccaṁ pana karīyati; [2]

Unnaḷānaṁ pamattānaṁ, [3]

tesaṁ vaḍḍhanti āsavā. [4]

[SUTTA dhp293]

Yesañca susamāraddhā, [1]

niccaṁ kāyagatā sati; [2]

Akiccaṁ te na sevanti, [3]

kicce sātaccakārino; [4]

Satānaṁ sampajānānaṁ, [5]

atthaṁ gacchanti āsavā. [6]

[SUTTA dhp294]

Lakuṇḍakabhaddiyavatthu [0]

Mātaraṁ pitaraṁ hantvā, [1]

rājāno dve ca khattiye; [2]

Raṭṭhaṁ sānucaraṁ hantvā, [3]

anīgho yāti brāhmaṇo. [4]

[SUTTA dhp295]

Mātaraṁ pitaraṁ hantvā, [1]

rājāno dve ca sotthiye; [2]

Veyagghapañcamaṁ hantvā, [3]

anīgho yāti brāhmaṇo. [4]

[SUTTA dhp296]

Dārusākaṭikaputtavatthu [0]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

niccaṁ buddhagatā sati. [4]

[SUTTA dhp297]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

niccaṁ dhammagatā sati. [4]

[SUTTA dhp298]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

niccaṁ saṅghagatā sati. [4]

[SUTTA dhp299]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

niccaṁ kāyagatā sati. [4]

[SUTTA dhp300]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

ahiṁsāya rato mano. [4]

[SUTTA dhp301]

Suppabuddhaṁ pabujjhanti, [1]

sadā gotamasāvakā; [2]

Yesaṁ divā ca ratto ca, [3]

bhāvanāya rato mano. [4]

[SUTTA dhp302]

Vajjiputtakabhikkhuvatthu [0]

Duppabbajjaṁ durabhiramaṁ, [1]

Durāvāsā gharā dukhā; [2]

Dukkhosamānasaṁvāso, [3]

Dukkhānupatitaddhagū; [4]

Tasmā na caddhagū siyā, [5]

Na ca dukkhānupatito siyā. [6]

[SUTTA dhp303]

Cittagahapativatthu [0]

Saddho sīlena sampanno, [1]

yasobhogasamappito; [2]

Yaṁ yaṁ padesaṁ bhajati, [3]

tattha tattheva pūjito. [4]

[SUTTA dhp304]

Cūḷasubhaddāvatthu [0]

Dūre santo pakāsenti, [1]

himavantova pabbato; [2]

Asantettha na dissanti, [3]

rattiṁ khittā yathā sarā. [4]

[SUTTA dhp305]

Ekavihārittheravatthu [0]

Ekāsanaṁ ekaseyyaṁ, [1]

eko caramatandito; [2]

Eko damayamattānaṁ, [3]

vanante ramito siyā. [4]

Pakiṇṇakavaggo ekavīsatimo. [5]