[SUTTA dhp157]

Khuddakanikāya [0.1]

Dhammapada [0.2]

Attavagga [0.3]

Bodhirājakumāravatthu [0.4]

Attānañce piyaṁ jaññā, [1]

rakkheyya naṁ surakkhitaṁ; [2]

Tiṇṇaṁ aññataraṁ yāmaṁ, [3]

paṭijaggeyya paṇḍito. [4]

[SUTTA dhp158]

Upanandasakyaputtattheravatthu [0]

Attānameva paṭhamaṁ, [1]

patirūpe nivesaye; [2]

Athaññamanusāseyya, [3]

na kilisseyya paṇḍito. [4]

[SUTTA dhp159]

Padhānikatissattheravatthu [0]

Attānañce tathā kayirā, [1]

yathāññamanusāsati; [2]

Sudanto vata dametha, [3]

attā hi kira duddamo. [4]

[SUTTA dhp160]

Kumārakassapamātuttherivatthu [0]

Attā hi attano nātho, [1]

ko hi nātho paro siyā; [2]

Attanā hi sudantena, [3]

nāthaṁ labhati dullabhaṁ. [4]

[SUTTA dhp161]

Mahākālaupāsakavatthu [0]

Attanā hi kataṁ pāpaṁ, [1]

Attajaṁ attasambhavaṁ; [2]

Abhimatthati dummedhaṁ, [3]

Vajiraṁvasmamayaṁ maṇiṁ. [4]

[SUTTA dhp162]

Devadattavatthu [0]

Yassa accantadussilyaṁ, [1]

māluvā sālamivotthataṁ; [2]

Karoti so tathattānaṁ, [3]

yathā naṁ icchatī diso. [4]

[SUTTA dhp163]

Saṅghabhedaparisakkanavatthu [0]

Sukarāni asādhūni, [1]

attano ahitāni ca; [2]

Yaṁ ve hitañca sādhuñca, [3]

taṁ ve paramadukkaraṁ. [4]

[SUTTA dhp164]

Kālattheravatthu [0]

Yo sāsanaṁ arahataṁ, [1]

ariyānaṁ dhammajīvinaṁ; [2]

Paṭikkosati dummedho, [3]

diṭṭhiṁ nissāya pāpikaṁ; [4]

Phalāni kaṭṭhakasseva, [5]

attaghātāya phallati. [6]

[SUTTA dhp165]

Cūḷakālaupāsakavatthu [0]

Attanā hi kataṁ pāpaṁ, [1]

attanā saṅkilissati; [2]

Attanā akataṁ pāpaṁ, [3]

attanāva visujjhati; [4]

Suddhī asuddhi paccattaṁ, [5]

nāñño aññaṁ visodhaye. [6]

[SUTTA dhp166]

Attadatthattheravatthu [0]

Attadatthaṁ paratthena, [1]

bahunāpi na hāpaye; [2]

Attadatthamabhiññāya, [3]

sadatthapasuto siyā. [4]

Attavaggo dvādasamo. [5]